<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8611">On Joseph (Memra
                    2) - <foreign xml:lang="syr">ܡܺܐܡܪܳܐ ܕܰܬܪܶܝܢ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on
                    Joseph</title>
                <title level="s">The Oxford-BYU Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/110</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and released under a under a Creative Commons Attribution 4.0 International Public License (CC BY 4.0). The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <msDesc>
                    <msIdentifier>
                        <settlement>Vatican City</settlement>
                        <repository>Vatican Library</repository>
                        <idno type="shelfmark">Syr. 117</idno>
                        <altIdentifier>
                            <idno>Vat. sir. 117</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2294</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-04" who="http://syriaca.org/person.xml#jwalters">Edited text
                structure</change>
            <change when="2017-04-23" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div type="title">
                <ab xml:lang="syr">ܡܺܐܡܪܳܐ ܕܰܬܪܶܝܢ ܕܥܰܠ ܝܰܘܣܶܦ</ab>
            </div>
            <div type="rubric" xml:lang="syr">
                <l>ܡܺܐܡܪܳܐ ܕܰܬܪܶܝܢ ܕܥܰܠ ܝܰܘܣܶܦ</l>
                <l>ܟܰܕ ܐܶܫܬܰܕܰܪ ܨܶܝܕ ܐܰܚܰܘ̈ܗ̱ܝ ܘܰܫܕܰܐܘܳܗ̱ܝ ܒܓܽܘܒܳܐ ܕܩܰܕܺܝܫܳܐ ܡܳܪܝ̱ ܝܰܥܩܽܘܒ</l>
            </div>
            <div type="text" xml:lang="syr">
                <l n="1">ܫܰܪܒܶܗ ܕܝܰܘܣܶܦ ܬܰܒܥܰܢܝ ܕܰܐܘܣܼܶܦ ܐܶܡܿܰܠܶܠ ܠܶܗ</l>
                <l n="2">ܐܳܦ ܟܽܘܢܳܝܶܗ ܥܰܠ ܬܰܘܣܶܦܬܳܐ ܣܢܺܝܼܩ ܐܰܝܟ ܫܰܪܒܶܗ</l>
                <l n="3">ܐܶܫܿܰܐܠ ܡܳܕܶܝܢ ܐܰܝܟ ܡܳܐ ܕܕܰܚܺܝܠ ܡܶܢ ܐܰܠܳܗܳܐ</l>
                <l n="4">ܕܰܐܘܣܼܶܦ ܠܺܝ ܡܳܪܝ̱ ܫܽܘܦܪܳܐ ܠܡܺܐܡܪܶܗ ܕܗܿܰܘ ܫܰܦܺܝܪܳܐ</l>
                <l n="5">ܡܠܽܘܐܰ ܗܘ ܪܰܒܳܐ ܕܰܫܟܺܝ̈ܚܺܝܢ ܒܶܗ ܫܰܪܺܝܪ̈ܳܬ݂ܳܐ</l>
                <l n="6">ܘܰܦܬܺܝܼܚܺܝܼܢ ܒܶܗ ܓܰܙ̈ܶܐ ܡܠ̈ܰܝܳܐ ܕܚܰܬ݂ܺܝ̈ܬ݂ܳܬ݂ܳܐ</l>
                <l n="7">ܨܰܠܡܳܐ ܠܡܳܪܶܗ ܛܥܺܝܼܢ ܗ̱ܘܼܳܐ ܕܢܼܰܝܬܶܐ ܠܥܳܠܡܳܐ ܝܰܘܣܶܦ</l>
                <l n="8">ܘܡܶܛܽܠܳܬ݂ܶܗ ܟܽܠ ܕܰܦܓܼܰܥ ܒܶܗ ܣܓܼܶܕ ܠܺܐܝܩܳܪܶܗ</l>
                <l n="9">ܚܰܘܪܳܐ ܕܐܪ̈ܳܙܶܐ ܫܩܺܝܼܠ ܗܘܼܳܐ ܘܳܐܬ݂ܐ ܡܶܢ ܨܶܝܕ ܐܰܒܽܘܗ̱ܝ </l>
                <l n="10">ܘܥܰܠ ܗܿܳܝ ܫܰܥܼܒܶܕ ܠܰܐܬ݂ܪ̈ܰܘܳܬ݂ܳܐ ܘܥܿܳܡܽܘܪ̈ܰܝܗܽܘܢ</l>
                <l n="11">ܕܡܽܘܼܬ݂ܳܐ ܪܰܒܬ݂ܳܐ ܫܽܘܦܪܳܗܿ ܢܶܣܼܟ݂ܰܬ ܥܰܠ ܛܰܠܝܽܘܬ݂ܶܗ</l>
                <l n="12">ܕܢܶܗܘܶܐ ܣܓܺܝܼܕܳܐ ܟܰܕ ܬܳܗܪܺܝܢ ܒܶܗ ܟܽܠ ܚܰܙܳܝܰܘ̈ܗ̱ܝ</l>
                <l n="13">ܐ̱ܪܳܙܶܗ ܕܡܳܪܰܢ ܥܰܠ ܟܽܠ ܕܳܪ̈ܶܝܢ ܡܶܬ݂ܝܰܒܰܠ ܗ̱ܘܳܐ</l>
                <l n="14">ܘܶܐܠܳܐ ܐܰܝܿܢܳܐ ܕܫܳܘܶܐ ܗܘܼܳܐ ܠܶܗ ܠܳܐ ܛܳܥܶܢ ܠܶܗ</l>
                <l n="15">ܡܶܢ ܐܰܒܪܳܗܳܡ ܐܺܝܣܚܳܩ ܫܰܩܠܶܗ ܐܰܝܟ ܫܰܪܺܝܪܳܐ</l>
                <l n="16">ܘܝܰܗܼܒܶܗ ܠܝܰܥܩܽܘܒ ܕܳܐܦ ܗܽܘܼ ܙܗܶܐ ܗ̱ܘܳܐ ܘܰܡܙܰܝܰܚ ܠܶܗ</l>
                <l n="17">ܝܺܣܪܳܐܶܝܠ ܕܶܝܢ ܚܳܪ ܒܰܬܪܶܥܣܰܪ ܕܡܰܢܽܘ ܫܳܘܶܐ</l>
                <l n="18">ܘܰܓܒܼܳܐ ܠܝܰܘܣܶܦ ܕܢܶܗܘܶܐ ܕܰܦܳܐ ܠܨܰܠܡܶܗ ܕܰܒܪܳܐ </l>
                <l n="19">ܠܶܗ ܐܰܓܥܶܠ ܗ̱ܘܳܐ ܦܰܐܪܰܐܬܺܝܩܺܝ ܕܶܐܬ݂ܓܰܥܠܰܬ݀ ܠܶܗ</l>
                <l n="20">ܕܰܙܗܺܝܪܳܐܺܝܬ ܢܳܛܰܪ ܗ̱ܘܳܐ ܠܳܗ̇ ܐܰܝܟ ܚܰܟܺܝܡܳܐ </l>
                <l n="21">ܡܰܢ ܫܳܘܶܐ ܗ̱ܘܳܐ ܠܨܽܘܪܬܳܐ ܕܚܰܫ̈ܶܐ ܐܶܠܳܐ ܝܰܘܣܶܦ </l>
                <l n="22">ܕܰܙܟܼܳܐ ܠܚܰܫܳܐ ܘܒܰܙܗܺܝܪܽܘܬ݂ܳܐ ܢܛܰܪ ܗܰܕܳܡܰܘ̈ܗ̱ܝ</l>
                <l n="23">ܠܡܰܢ ܫܰܦܺܝܪ ܗ̱ܘܳܐ ܕܢܶܛܥܰܢ ܨܰܠܡܶܗ ܕܒܰܪ ܐܰܠܳܗܳܐ</l>
                <l n="24">ܠܪܳܘܒܶܝܠ ܒܽܘܟܪܳܐ ܐܰܘ ܠܶܗ ܠܝܰܘܣܶܦ ܗܿܰܘ ܕܰܚܕܰܥܣܰܪ</l>
                <l n="25">ܗܿܰܘ ܕܛܳܥܼܶܐ ܗܘܼܳܐ ܒܰܕܡܽܘܬ ܡܰܝ̈ܳܐ ܠܳܐ ܫܿܳܘܶܐ ܗܘܼܳܐ </l>
                <l n="26">ܐܶܠܳܐ ܗܳܢܳܐ ܕܒܰܚܪܽܘܗ̱ܝ ܡܰܝ̈ܳܐ ܘܠܳܐ ܐܶܬܪܰܛܰܒ</l>
                <l n="27">ܫܶܡܥܽܘܢ ܘܠܶܘܺܝ ܡܳܐܢ̈ܶܐ ܕܪܽܘܓ݂ܙܳܐ ܘܰܐܝܟܰܢܳܐ ܟܰܝ</l>
                <l n="28">ܢܶܬܬܨܺܝܪ ܗܘ̣ܳܐ ܒܗܽܘܢ ܨܰܠܡܶܗ ܕܰܒܪܳܐ ܕܫܰܝܢܳܐ ܪܳܚܿܶܡ</l>
                <l n="29">ܒܝܰܘܣܶܦ ܡܳܕܶܝܢ ܝܿܳܐܶܐ ܗܘܼܳܐ ܠܶܗ ܕܢܶܬ݂ܝܿܰܒܰܠ ܗܘܼܳܐ</l>
                <l n="30">ܥܰܕ ܫܿܳܩܶܠ ܠܶܗ ܡܽܘܫܶܐ ܕܢܰܝܬܺܝܘܗ̱ܝ ܠܰܕܒܶܝܬ ܕܰܘܺܝܕ</l>
                <l n="31">ܠܗܳܢܳܐ ܨܰܠܡܳܐ ܚܦܺܝܼܛ ܗܘܼܳܐ ܝܰܥܩܽܘܒ ܕܰܢܝܰܩܰܪ ܗܘܼܳܐ</l>
                <l n="32">ܕܰܚܼܙܳܐ ܕܩܰܒܠܶܗ ܝܰܘܣܶܦ ܡܶܢܶܗ ܘܶܐܫܬܰܪܰܪ ܒܶܗ</l>
                <l n="33">ܠܳܐ ܗܘܼܳܐ ܒܫܶܓ݂ܡܳܐ ܪܰܚܡܶܗ ܠܝܰܘܣܶܦ ܛܳܒ ܡܶܢ ܐܰܚܰܘ̈ܗ̱ܝ</l>
                <l n="34">ܐܶܠܳܐ ܕܰܚܼܙܳܐ ܫܽܘܦܪܳܐ ܕܐ̱ܪ̈ܳܙܶܐ ܕܰܡܥܰܛܰܦ ܗܘܼܳܐ</l>
                <l n="35">ܘܡܶܛܽܠܗܳܢܳܐ ܟܡܳܐ ܕܡܶܫܟܰܚ ܗܘܼܳܐ ܡܝܿܰܩܰܪ ܗܘܼܳܐ ܠܶܗ</l>
                <l n="36">ܕܰܠܢܰܟ݂ܦܽܘܬ݂ܶܗ ܢܶܦܪܽܘܥ ܕܺܝܠܳܗ̇ ܕܰܡܨܰܠܰܠܬܳܐ ܗ̱ܝ</l>
                <l n="37">ܚܼܙܳܐ ܕܠܳܐ ܕܳܡܶܐ ܠܗܳܠܶܝܢ ܥܶܣܪܳܐ ܒܰܥܒܺܝ̈ܕܳܬ݂ܶܗ</l>
                <l n="38">ܘܰܒܟܽܘܬܺܝܢܳܐ ܕܰܥܒܼܰܕ ܗܘܼܳܐ ܠܶܗ ܦܰܪܫܶܗ ܡܶܢܗܽܘܢ</l>
                <l n="39">ܨܽܘܪܬܶܗ ܕܡܳܪܰܢ ܬܶܒܥܰܬ ܕܺܝܠܳܗ̇ ܡܶܢ ܙܰܕܺܝܩܳܐ </l>
                <l n="40">ܕܰܢܛܰܝܶܒ ܗܘܼܳܐ ܡܶܕܶܡ ܚܼܰܕ̱ܬ݂ܐ ܘܰܢܩܼܰܪܶܒ ܠܳܗ̇</l>
                <l n="41">ܠܒܽܘܫܳܐ ܕܰܦܪܺܝܫ ܡܶܢ ܗܰܘ ܕܰܐܚܰܘ̈ܗ̱ܝ ܥܰܬܶܕ ܗܘܼܳܐ ܠܶܗ</l>
                <l n="42">ܕܢܶܗܼܘܶܐ ܨܺܝܼܪ ܒܶܗ ܡܶܕܶܡ ܚܰܕܬ݂ܐ ܕܠܰܘ ܕܰܥܝܳܕܰܐ ܗ̱ܘ</l>
                <l n="43">ܫܰܕܪܶܗ ܠܥܳܢ̈ܳܐ ܕܢܶܣܼܥܽܘܪ ܠܰܐܚܰܘ̈ܗ̱ܝ ܐܰܝܟ ܗܿܳܝ ܕܰܒܪܳܐ</l>
                <l n="44">ܕܫܼܰܕܪܶܗ ܐܰܒܳܐ ܕܢܺܐܬ݂ܐ ܢܶܒܼܥܳܐ ܠܥܶܪܒܳܐ ܕܰܛܥܼܳܐ</l>
                <l n="45">ܥܰܠܺܝܼܠ ܗܘܼܳܐ ܒܶܗ ܒܗܳܢܳܐ ܐ̱ܪܳܙܳܐ ܣܳܒܳܐ ܝܰܥܩܽܘܒ</l>
                <l n="46">ܡܶܢ ܟܰܕ ܫܰܩܼܠܶܗ ܒܚܽܘܛܪܳܐ ܘܰܥܪܰܩ ܡܶܢ ܒܶܝܬ ܐܰܒܽܘܗ̱ܝ</l>
                <l n="47">ܠܳܐ ܝܰܗܼܒܶܗ ܗܘܼܳܐ ܠܥܺܝܼܣܳܘ ܕܢܰܝܬܶܝܘܗ̱ܝ ܡܶܢ ܨܶܝܕ ܐܺܝܣܚܳܩ</l>
                <l n="48">ܕܠܳܐ ܫܿܳܘܶܐ ܗܘܼܳܐ ܝܰܥܢܳܐ ܕܢܶܛܥܰܢ ܨܰܠܡܶܗ ܕܰܒܪܳܐ</l>
                <l n="49">ܐܳܦܠܳܐ ܗܳܪܟܳܐ ܠܪܳܘܒܶܝܠ ܒܽܘܟܪܳܐ ܬܽܘܒ ܝܰܗܼܒܶܗ ܗܘܼܳܐ</l>
                <l n="50">ܕܰܪܦܶܐ ܗܘܼܳܐ ܬܽܘܒ ܒܰܕܡܽܘܬ ܥܺܝܼܣܳܘ ܕܶܐܬܼܝܰܥܰܢ ܗܘܼܳܐ</l>
                <l n="51">ܐ̱ܢܳܫܳܐ ܚܺܝ̈ܨܶܐ ܙܰܝܚܼܽܘܗ̱ܝ ܠܰܒܪܳܐ ܒܟܽܠܗܽܘܢ ܕܳܪ̈ܶܐ</l>
                <l n="52">ܙܗܰܝ̈ܳܐ ܘܢܰܟ̈ܦܶܐ ܕܫܿܳܘܶܝܢ ܗܘܰܘ ܠܶܗ ܒܕܽܘܒܳܪ̈ܰܝܗܽܘܢ</l>
                <l n="53">ܐ̱ܢܳܫ̈ܳܐ ܙܪ̈ܺܝܙܶܐ ܓܒܼܳܐ ܠܰܫܩܽܘܠܬܶܗ ܕܨܰܠܡܳܐ ܪܰܒܳܐ </l>
                <l n="54">ܕܪܳܡܳܐ ܡܫܽܘܚܬܳܐ ܕܪܶܥܝ̈ܳܢܰܝܗܽܘܢ ܠܽܘܩܒܰܠ ܪܰܘܡܐ</l>
                <l n="55">ܐܺܝܣܚܳܩ ܕܰܦܟܺܝܼܪ ܕܢܶܗܼܘܶܐ ܕܶܒܚܳܐ ܡܶܢ ܝܿܳܠܽܘܕܶܗ</l>
                <l n="56">ܘܝܰܥܩܽܘܒ ܕܰܛܥܶܢ ܚܽܘܛܪܳܐ ܕܐ̱ܪ̈ܳܙܶܐ ܘܚܰܠܶܦ ܐܰܬ݂ܪܶܗ</l>
                <l n="57">ܘܝܰܘܣܶܦ ܕܰܙܩܺܝܼܦ ܠܽܘܩܒܰܠ ܪܶܓܬ݂ܳܐ ܒܰܥܠܰܝܡܽܘܬ݂ܗ</l>
                <l n="58">ܨܽܘܪܬܶܗ ܕܡܰܠܟܳܐ ܗܳܠܶܝܢ ܙܰܝܰܚܼܘ̱ ܕܰܓܒܰܝ̈ܳܐ ܗ̱ܘܰܘ</l>
                <l n="59">ܚܼܙܳܐ ܟܺܝܬ ܝܰܥܩܽܘܒ ܡܿܰܢ ܫܿܳܘܶܐ ܗܘܼܳܐ ܒܓܽܘܕܳܐ ܕܰܒܢܰܘ̈ܗ̱ܝ</l>
                <l n="60">ܒܺܐܝܕ̈ܰܘܗ̱ܝ ܫܼܰܕܰܪ ܨܽܘܪܬܳܐ ܠܥܳܠܡܳܐ ܕܡܰܠܝܳܐ ܫܽܘܦܪ̈ܶܐ</l>
                <l n="61">ܫܰܠܼܚܶܗ ܠܝܰܘܣܶܦ ܕܢܶܣܼܥܽܘܪ ܥܳܢ̈ܳܐ ܐܰܝܟ ܕܶܐܡܼܰܪܢܰܢ</l>
                <l n="62">ܗܳܕܳܐ ܗ̱ܝ ܕܰܒܪܳܐ ܕܥܳܢ̈ܳܐ ܡܠܺܝܼܠܬܳܐ ܒܶܗ ܐܶܬ݂ܦܰܪܩܰܬ݀</l>
                <l n="63">ܫܠܳܡܳܐ ܕܰܐܚܰܘ̈ܗ̱ܝ ܐܶܫܬܰܕܰܪ ܗܘܼܳܐ ܕܢܶܚܼܙܶܐ ܝܰܘܣܶܦ </l>
                <l n="64">ܐܰܝܟ ܕܰܡܫܺܝܚܳܐ ܫܠܳܡܳܐ ܣܼܕܰܪ ܗܘܼܳܐ ܒܟܽܠܳܗ̇ ܐܽܘܪܚܶܗ</l>
                <l n="65">ܟܰܕ ܕܶܝܢ ܐܶܬܼܳܐ ܠܥܳܢ̈ܳܐ ܝܰܘܣܶܦ ܐܰܝܟ ܕܶܐܫܼܬܰܕܰܪ</l>
                <l n="66">ܠܰܘ ܒܰܫܠܳܡܳܐ ܩܰܒܠܽܘܼܗ̱ܝ ܐܰܚܰܘ̈ܗ̱ܝ ܕܰܣܥܼܰܪ ܐܶܢܽܘܢ</l>
                <l n="67">ܠܡܿܰܢܽܘܼ ܡܶܡܬ݂ܘܡ ܓܶܕܫܼܰܬ ܗܳܕܶܐ ܐܶܠܳܐ ܠܡܳܪܰܢ</l>
                <l n="68">ܠܕܺܝܠܶܗ ܐܶܬܼܳܐ ܘܠܳܐ ܠܰܡ ܩܰܒܼܠܽܘܗ̱ܝ ܟܰܕ ܕܺܝܠܶܗ ܗ̱ܘܰܘ</l>
                <l n="69">ܟܰܕ ܛܳܒ ܝܰܘܣܶܦ ܕܢܶܣܼܥܽܘܪ ܐܰܚܰܘ̈ܗ̱ܝ ܐܶܫܼܬܰܕܰܪ ܗܘܼܳܐ </l>
                <l n="70">ܒܩܶܛܠܳܐ ܦܓܼܰܥܘ ܒܶܗ ܐܰܝܟ ܙܳܩܽܘ̈ܦܶܐ ܒܒܰܪ ܐܰܠܳܗܳܐ</l>
                <l n="71">ܗܳܕܶܐ ܐܽܘܪܚܳܐ ܗܳܐ ܡܶܢ ܥܳܠܰܡ ܡܶܬܕܰܪܫܳܐ ܗܘܳܬ݂</l>
                <l n="72">ܘܰܒܚܰܫܰܝ̈ܗܽܘܢ ܡܺܝܼ̈ܠܶܐ ܕܰܕܡܳܐ ܣܕܰܪܘ ܒܳܗܿ ܟܺܐܢ̈ܶܐ</l>
                <l n="73">ܟܽܠ ܚܰܕ ܡܶܢܗܽܘܢ ܐܰܝܟ ܡܳܐ ܕܡܶܫܟܰܚ ܠܳܐܶܐ ܗܘܼܳܐ ܒܳܗ̇</l>
                <l n="74">ܕܢܶܗܼܘܶܐ ܫܰܦܺܝܪ ܛܽܘܪܳܐ ܕܰܡܛܺܝܗ̱ܝ ܕܰܢܗܰܠܶܟ ܒܶܗ</l>
                <l n="75">ܘܣܰܓܺܝܼ ܡܺܝ̈ܠܶܐ ܣܼܕܰܪ ܒܳܗܿ ܝܰܘܣܶܦ ܒܽܐܘܪܚܶܗ ܕܰܒܪܳܐ</l>
                <l n="76">ܕܰܒܙܰܗܝܽܘܬ݂ܐ ܡܗܿܰܠܶܟ ܗܘܼܳܐ ܒܳܗܿ ܟܰܫܺܝܪܳܐܺܝܬ݂</l>
                <l n="77">ܛܽܘܪܳܐ ܪܰܒܳܐ ܢܩܼܰܠ ܒܰܫܒܺܝܼ̈ܠܶܝܗ̇ ܕܰܙܩܺܝܼܦܽܘܬ݂ܐ</l>
                <l n="78">ܕܰܥܬܺܝܕܳܐܺܝܬ ܪܳܕܶܐ ܗܘܼܳܐ ܒܳܗܿ ܒܽܐܘܪܚܳܐ ܕܰܕܡܳܐ</l>
                <l n="79">ܐܰܝܬܺܝ ܫܠܳܡܳܐ ܕܰܐܒܳܐ ܠܰܐܚ̈ܶܐ ܘܰܣܥܼܰܪ ܐܶܢܽܘܢ</l>
                <l n="80">ܘܰܐܥܺܝ̣ܪܘ ܗܶܪܬܳܐ ܠܩܽܘܒܠܶܗ ܗܶܢܽܘܢ ܐܰܝܟ ܙܳܩܽܘ̈ܦܶܐ</l>
                <l n="81">ܙܘܳܕ̈ܶܐ ܛܥܶܢ ܗܘܼܳܐ ܢܰܝܬܶܐ ܠܰܐܚܰܘ̈ܗ̱ܝ ܡܶܢ ܨܶܝܕ ܐܰܒܽܘܗ̱ܝ</l>
                <l n="82">ܐܰܝܟ ܕܰܡܫܺܝܚܳܐ ܒܝܰܕ ܚܽܘܠܡܳܢܰܘ̈ܗ̱ܝ ܣܰܥܪܳܗܿ ܠܰܐܪܥܳܐ</l>
                <l n="83">ܫܩܼܰܠܘ ܛܳܠܽܘ̈ܡܶܐ ܙܘܳܕ̈ܰܘܗ̱ܝ ܡܶܢܶܗ ܘܠܶܗ ܠܳܐ ܩܰܒܼܶܠܘ</l>
                <l n="84">ܠܡܳܪܰܢ ܓܶܕܫܼܰܬ݀ ܕܝܰܗܼܒ ܚܽܘܠܡܳܢܳܐ ܘܡܶܨܛܰܥܰܪ ܗܘܼܳܐ</l>
                <l n="85">ܚܽܘܪ ܦܳܪ̈ܽܘܫܶܐ ܒܽܐܘܪܚܶܗ ܕܝܰܘܣܶܦ ܢܰܗܺܝܪܳܐܺܝܬ݂</l>
                <l n="86">ܕܰܠܗ̇ܳܝ ܕܰܒܪܳܐ ܒܳܠܩܳܐ ܟܽܠܳܗ̇ ܒܟܽܠܗܽܘܢ ܡܺܝ̈ܠܶܝܗܿ</l>
                <l n="87">ܐܰܝܬܺܝ ܫܠܳܡܳܐ ܘܩܰܒܠܶܗ ܪܽܘܓ݂ܙܳܐ ܐܰܝܟ ܕܰܫܡܼܰܥܬܽܘܢ</l>
                <l n="88">ܣܥܼܰܪ ܡܰܪܥܺܝܬ݂ܐ ܘܶܐܫܼܟܰܚ ܗܶܪܬܳܐ ܒܓܽܘܕܳܐ ܕܰܐܚܰܘ̈ܗ̱ܝ</l>
                <l n="89">ܐ̱ܬܳܐ ܗܘܼܳܐ ܠܰܫܟܺܝܡ ܢܼܶܒܥܶܐ ܥܳܢ̈ܳܐ ܐܰܝܟ ܕܰܫܡܰܥܬܽܘܢ</l>
                <l n="90">ܘܠܳܐ ܐܶܫܼܟܰܚ ܗܘܼܳܐ ܓܙܳܪ̈ܶܐ ܬܰܡܳܢ ܕܰܟܢܺܝܼܫܺܝܢ ܗ̱ܘܰܘ</l>
                <l n="91">ܚܰܠܦܰܬ݀ ܗܘܳܬ݀ ܠܳܗ̇ ܥܳܢ̈ܳܐ ܐܰܬ݂ܪܳܐ ܒܐܪܳܙܳܐ ܪܰܒܳܐ</l>
                <l n="92">ܐܰܝܟ ܐ̱ܢܳܫܽܘܬ݂ܐ ܕܰܛܥܼܳܬ ܐܽܘܪܚܳܐ ܕܫܰܪܺܝܪ̈ܳܬ݂ܐ </l>
                <l n="93">ܫܰܦܺܝܪ ܗܘܼܳܐ ܠܶܗ ܠܟܺܐܢܳܐ ܝܰܘܣܶܦ ܟܰܕ ܒܿܳܥܶܐ ܠܳܗ̇ </l>
                <l n="94">ܠܥܳܢ̈ܳܐ ܕܰܐܚܽܘܗ̱ܝ ܒܰܒܛܺܝܠܽܘܬ݂ܐ ܒܰܐܬ݂ܪܳܐ ܚܽܘܪܒܳܐ</l>
                <l n="95">ܠܒܰܪ ܐܰܠܳܗܳܐ ܨܳܐܰܪ ܗܘܼܳܐ ܓܶܝܪ ܒܺܐܝܙܓܰܕܽܘܬ݂ܶܗ</l>
                <l n="96">ܕܰܠܐ̱ܢܳܫܽܘܬ݂ܐ ܒܚܽܘܪܒܳܐ ܕܨܰܠܡ̈ܶܐ ܒܥܼܳܐ ܘܶܐܫܼܬܰܟܚܰܬ݀</l>
                <l n="97">ܒܗܳܕܶܐ ܐܽܘܪܚܳܐ ܢܦܼܰܩ ܗܘܼܳܐ ܝܰܘܣܶܦ ܠܰܡܗܰܠܳܟܽܘܼ</l>
                <l n="98">ܘܩܺܐܪܣܳܐ ܕܰܕܡܳܐ ܦܓܼܰܥ ܒܶܗ ܒܛܰܠܝܳܐ ܐܰܝܟ ܕܰܒܡܳܪܰܢ</l>
                <l n="99">ܒܥܼܳܗ̇ ܗܘܼܳܐ ܠܥܳܢ̈ܳܐ ܥܕܰܡܳܐ ܕܩܼܳܡ ܠܶܗ ܥܰܠ ܡܰܪܥܺܝܬ݂ܐ</l>
                <l n="100">ܘܟܰܕ ܛܳܒ ܚܰܠܦܰܬ݀ ܐܰܬ݂ܪܳܐ ܩܽܘܕܡܰܘܗ̱ܝ ܠܳܐ ܫܰܒܼܩܳܗܿ ܗܘܼܳܐ</l>
                <l n="101">ܟܰܕ ܕܶܝܢ ܡܿܰܛܺܝܼ ܠܥܳܢ̈ܳܐ ܝܰܘܣܶܦ ܕܢܶܣܼܥܽܘܪ ܐܰܚܰܘ̈ܗ̱ܝ</l>
                <l n="102">ܗܶܪܬܳܐ ܕܩܶܛܠܳܐ ܐܶܬܬܥܺܝܪܰܬ ܗܘܳܬ݀ ܥܰܠ ܬܰܡܺܝܼܡܳܐ</l>
                <l n="103">ܚܙܳܝܗ̱ܝ ܗܘܼܳܐ ܚܣܳܡܳܐ ܠܗ̇ܰܘ ܫܰܦܺܝܪܳܐ ܕܰܥܛܺܝܼܦ ܐܪ̈ܳܙܶܐ</l>
                <l n="104">ܘܶܐܬܓܰܘܙܰܠ ܗܘܼܳܐ ܕܢܶܣܼܥܽܘܪ ܕܺܝܠܶܗ ܒܪܽܘܓ݂ܙܳܐ ܪܰܒܳܐ</l>
                <l n="105">ܚܼܙܰܘ ܡܶܢ ܪܽܘܚܩܳܐ ܐܰܚ̈ܰܝ ܝܰܘܣܶܦ ܟܰܕ ܐܳܬ݂ܐ ܗܘܼܳܐ</l>
                <l n="106">ܘܫܶܦܼܥܰܬ݀ ܚܶܡܬ݂ܐ ܡܶܢ ܦܽܘܡܰܝ̈ܗܽܘܢ ܕܰܢܨܰܚܽܘܢܳܝܗ̱ܝ</l>
                <l n="107">ܗܳܐ ܠܰܡ ܚܿܳܠܶܡ ܚܶܠܡ̈ܶܐ ܐܳܬ݂ܐ ܡܽܘܢ ܢܿܶܥܒܶܕ ܠܶܗ</l>
                <l n="108">ܝܰܘܡܳܢ ܙܿܳܕܶܩ ܢܶܦܼܫܽܘܪ ܚܶܠܡܰܘ̈ܗ̱ܝ ܘܰܢܼܦܰܫܶܩ ܠܰܢ</l>
                <l n="109">ܢܶܡܽܘܬ ܝܰܘܣܶܦ ܥܰܠ ܕܶܐܬܼ݂ܪܰܥܺܝ ܕܡܰܠܟܳܐ ܗܿܳܘܶܐ</l>
                <l n="110">ܘܢܼܶܚܙܶܐ ܕܡܳܢܳܐ ܗܿܳܘܶܐ ܠܚܶܠܡܰܘ̈ܗ̱ܝ ܕܰܒܗܽܘܢ ܝܼܺܪܶܒ</l>
                <l n="111">ܒܓܽܘܒܳܐ ܢܿܶܪܡܺܝܘܗ̱ܝ ܕܰܒܥܼܳܐ ܕܢܼܶܚܛܽܘܦ ܪܺܝܫܳܢܽܘܬ݂ܐ</l>
                <l n="112">ܘܢܿܶܚܙܶܐ ܫܶܦܠܶܗ ܥܰܠ ܕܰܡܡܰܠܶܠ ܝܰܬܺܝܪ̈ܳܬ݂ܐ</l>
                <l n="113">ܢܺܐܼܬ݂ܘܢ ܚܶܠܡܰܘ̈ܗ̱ܝ ܘܰܢܼܦܰܨܽܘܢܳܝܗ̱ܝ ܐܶܢ ܫܰܪܺܝܪܺܝܢ</l>
                <l n="114">ܒܫܶܢܬ݂ܶܗ ܐܰܡܼܠܶܟ ܘܰܒܥܺܝܪܽܘܬ݂ܐ ܗܳܐ ܡܶܫܼܬܰܥܒܰܕ</l>
                <l n="115">ܪܺܝܫܳܐ ܠܟܽܠܰܢ ܥܰܒܼܕܽܘܗ̱ܝ ܚܶܠܡ̈ܶܐ ܕܕܰܓܳܠܽܘܬ݂ܐ</l>
                <l n="116">ܬܕܽܘܫܺܝܘܗ̱ܝ ܥܶܩܒܳܐ ܕܠܳܐ ܬܽܘܒ ܢܼܶܦܣܰܥ ܥܰܠ ܪܰܒܽܘܬ݂ܳܐ</l>
                <l n="117">ܐܶܬܼܬܥܺܝܪܰܬ݀ ܗܘܼܳܬ ܚܶܡܬ݂ܳܐ ܠܩܽܘܒܠܶܗ ܓܰܢ̱ܒܳܪܳܐܺܝܬ݂</l>
                <l n="118">ܘܡܶܢ ܟܰܕ ܪܰܚܺܝܩ ܛܰܝܒܼܰܬ݀ ܩܶܛܠܳܐ ܠܗܰܘ ܫܰܦܺܝܪܳܐ</l>
                <l n="119">ܐܶܫܼܟܰܚ ܗܘܼܳܐ ܠܶܗ ܚܣܳܡܳܐ ܐܰܬ݂ܪܳܐ ܕܢܶܣܼܥܽܘܪ ܕܺܝܠܶܗ</l>
                <l n="120">ܕܰܡܦܰܨܝ̈ܳܢܶܐ ܒܰܐܬ݂ܪܳܐ ܕܚܽܘܪܒܳܐ ܠܳܐ ܫܟܺܝܼܚܺܝܢ ܗ̱ܘܰܘ</l>
                <l n="121">ܐܰܟܬܳܐ ܕܢܽܘܓ݂ܪܳܐ ܚܼܰܘܝܰܬ݀ ܚܰܝܠܳܗ̇ ܟܰܕ ܐܶܬܼܕܰܢܚܰܬ݀</l>
                <l n="122">ܕܬܼܶܥܒܶܕ ܩܶܛܠܳܐ ܘܬܼܶܣܚܶܐ ܒܰܕܡܳܐ ܕܝܰܐܝܺܒܳܐ ܠܶܗ</l>
                <l n="123">ܡܶܪܬܳܐ ܕܟܽܠܝܽܘܡ ܫܶܦܼܥܰܬ݀ ܬܰܡܳܢ ܡܶܢ ܦܽܘܡܰܝ̈ܗܽܘܢ</l>
                <l n="124">ܘܩܶܒܝܳܗܿ ܪܰܒܳܐ ܥܒܼܰܕ ܣܽܘܪܚܳܢܳܐ ܟܰܕ ܐܶܬܬܰܪܥܰܬ݀</l>
                <l n="125">ܚܼܙܰܘ ܐܰܟ̈ܬ݂ܳܢܶܐ ܠܝܳܪܬ݂ܳܐ ܕܝܰܥܩܽܘܒ ܕܶܐܫܬܰܕܰܪ ܗܘܼܳܐ</l>
                <l n="126">ܘܶܐܬܚܼܰܫܰܒܘ̱ ܗ̱ܘܰܘ ܠܰܡܡܳܬ݂ܽܘܬ݂ܗ ܕܠܳܐ ܢܺܐܪܰܬ ܗܘܼܳܐ</l>
                <l n="127">ܗܳܪܟܳܐ ܕܡܽܘܬ݂ܶܗ ܐܶܬ݂ܒܰܠܥܰܬ݀ ܠܳܗ̇ ܒܗܿܳܝ ܕܰܡܫܺܝܚܳܐ</l>
                <l n="128">ܘܰܐܟܡܳܐ ܕܗܽܘܝܽܘ ܩܺܐܪܣܳܐ ܕܰܡܛܳܝܗ̱ܝ ܡܶܢ ܙܳܩܽܘ̈ܦܶܐ</l>
                <l n="129">ܚܼܙܰܘ ܦܰܠܳܚ̈ܶܐ ܠܡܳܪܶܐ ܟܰܪܡܳܐ ܕܶܐܫܼܬܰܕܰܪ ܗܘܼܳܐ</l>
                <l n="130">ܘܰܐܝܟ ܕܰܠܝܰܘܣܶܦ ܓܿܳܙܡܺܝܢ ܗ̱ܘܰܘ ܠܶܗ ܕܠܳܐ ܢܺܐܼܪܰܬ ܗܘܼܳܐ</l>
                <l n="131">ܗܿܳܢܰܘ ܝܿܳܪܬܳܐ ܬܰܘ ܠܰܡ ܢܿܶܩܛܠܺܝܘܗ̱ܝ ܐܶܬܼܚܰܫܰܒܘ̱ ܗ̱ܘܰܘ</l>
                <l n="132">ܐܳܦ ܝܳܪܬܽܘܬ݂ܶܗ ܬܶܗܼܘܶܐ ܕܺܝܠܰܢ ܡܳܐ ܕܰܩܼܛܰܠܢܳܝܗ̱ܝ</l>
                <l n="133">ܒܰܪ ܐܰܕܽܘܢܰܝ ܐܶܫܼܬܰܕܰܪ ܗܘܼܳܐ ܨܶܝܕ ܦܰܠܳܚ̈ܶܐ</l>
                <l n="134">ܘܰܕܠܳܐ ܢܺܐܼܪܰܬ ܒܩܶܛܠܳܐ ܠܩܽܘܒܠܶܗ ܐܶܬܼܠܰܚܰܡܘ̱ ܗ̱ܘܰܘ</l>
                <l n="135">ܒܰܢܒܺܝ̈ܶܐ ܓܶܝܪ ܡܶܣܬܰܒܰܪ ܗܘܼܳܐ ܗܳܐ ܡܶܢ ܥܳܠܰܡ </l>
                <l n="136">ܐܰܝܟ ܡܐ ܕܚܶܠܡ̈ܶܐ ܠܝܰܘܣܶܦ ܣܰܒܰܪܘ ܥܰܠ ܫܽܘܠܛܳܢܶܗ</l>
                <l n="137">ܩܶܢܛܳܐ ܕܚܶܠܡ̈ܶܐ ܡܰܪܥܶܠ ܗܘܼܳܐ ܠܗܽܘܢ ܠܰܐܚ̈ܰܝ ܝܰܘܣܶܦ </l>
                <l n="138">ܕܶܐܠܳܐ ܡܿܳܐܶܬ ܡܰܠܟܳܐ ܗܿܳܘܶܐ ܘܗܽܘܼ ܡܶܫܬܰܠܰܛ</l>
                <l n="139">ܗܳܟ݂ܢ ܝܶܫܽܘܥ ܡܶܢ ܓܶܠܝܳܢ̈ܶܐ ܕܰܢܒܺܝܽܘܬ݂ܐ</l>
                <l n="140">ܐܰܪܓܼܶܫ ܥܰܡܳܐ ܕܝܿܳܪܬܰܐ ܗ̱ܘ ܕܰܐܒܳܐ ܘܪܳܒܘ̱ ܥܰܠ ܡܰܘܬܶܗ</l>
                <l n="141">ܗܿܳܢܰܘ ܝܿܳܪܬܳܐ ܐܳܡܿܪܺܝܢ ܗ̱ܘܰܘ ܓܶܝܪ ܐܰܟܡܳܐ ܕܰܟܬ݂ܝܼܒ</l>
                <l n="142">ܬܳܘ ܠܰܡ ܢܶܩܛܠܺܝܼܘܗ̱ܝ ܐܳܦ ܝܳܪܬܽܘܬ݂ܗ ܕܺܝܠܰܢ ܬܶܗܼܘܶܐ</l>
                <l n="143">ܣܰܓܺܝ ܕܳܡܿܝܳܐ ܨܽܘܪܬܶܗ ܕܝܰܘܣܶܦ ܠܗܰܘ ܕܰܡܫܺܝܼܚܳܐ</l>
                <l n="144">ܕܟܽܠܗܽܘܢ ܚܰܫܰܘ̈ܗ̱ܝ ܒܳܗܿ ܨܺܝܼܪܺܝܢ ܗ̱ܘܰܘ ܐ̱ܪܳܙܳܢܳܐܺܝܬ݂</l>
                <l n="145">ܗܳܐ ܠܰܡ ܚܿܳܠܶܡ ܚܶܠܡ̈ܶܐ ܐܳܬ݂ܶܐ ܒܓܽܘܒܳܐ ܢܿܰܪܡܶܝܘܗ̱ܝ</l>
                <l n="146">ܘܢܿܶܚܙܶܐ ܡܳܢܳܐ ܗܿܳܘܶܐ ܠܚܶܠܡܰܘ̈ܗ̱ܝ ܐܶܢ ܫܰܪܺܝܪܺܝܢ</l>
                <l n="147">ܕܳܡܿܝܳܐ ܗ̱ܝ ܗܳܕܶܐ ܠܗܰܘ ܡܽܘܝܿܳܩܳܐ ܕܨܶܝܕ ܓܳܓ݂ܘܠܬܳܐ</l>
                <l n="148">ܕܶܐܢ ܠܰܡ ܐܰܢ̱ܬ ܗܽܘܼ ܒܪܶܗ ܕܰܐܠܳܗܳܐ ܐܰܚܳܐ ܢܰܦܫܳܟ݂</l>
                <l n="149">ܪ̈ܺܝܫܰܝ ܫܰܒ̈ܛܶܐ ܣܺܝܡܬܳܐ ܕܒܶܙܚܳܐ ܣܳܡܼܘ ܠܰܒܢܰܝ̈ܗܽܘܢ</l>
                <l n="150">ܘܗܿܰܘ ܡܽܘܝܿܳܩܳܐ ܡܶܬ݂ܝܰܒܰܠ ܗܘܼܳܐ ܒܓ݂ܰܘ ܕܳܪ̈ܰܝܗܽܘܢ</l>
                <l n="151">ܡܶܢ ܝܳܪܬܽܘܬ݂ܳܐ ܗܿܳܝ ܕܰܐܒܳܗ̈ܶܐ ܫܩܼܰܠܘ ܙܳܩܽܘ̈ܦܶܐ </l>
                <l n="152">ܕܰܢܼܒܰܙܚܽܘܢ ܗ̱ܘܰܘ ܒܰܒܪܳܐ ܕܶܐܬܼܳܐ ܕܢܼܶܣܥܽܘܪ ܐܶܢܽܘܢ</l>
                <l n="153">ܐܳܡܿܪܺܝܢ ܗ̱ܘܰܘ ܓܶܝܪ ܢܿܶܚܙܶܐ ܡܳܢܳܐ ܗܿܳܘܶܐ ܠܚܶܠܡܰܘ̈ܗ̱ܝ</l>
                <l n="154">ܘܗܳܠܶܝܢ ܢܚܽܘܼܬ ܡܶܢ ܩܰܝܣܳܐ ܠܰܡ ܘܰܢܿܗܰܝܡܶܢ ܒܶܗ</l>
                <l n="155">ܗܳܐ ܐܶܠܺܝܳܐ ܢܼܶܚܙܶܐ ܕܐܳܬ̣ܶܐ ܘܰܡܦܰܨܶܐ ܠܶܗ</l>
                <l n="156">ܗܿܳܝ ܗܺܝ ܕܗܳܠܶܝܢ ܕܰܢܦܼܰܨܶܝܘܗ̱ܝ ܠܰܡ ܚܶܠܡܳܐ ܡܶܢܰܢ</l>
                <l n="157">ܚܰܕܽ ܗܘܼ ܛܰܥܡܳܐ ܕܗܳܠܶܝܢ ܚܰܫ̈ܶܐ ܒܰܬܪܶܝܢ ܓܰܒܺܝ̈ܢ</l>
                <l n="158">ܕܰܒܣܰܡܳܡܢ̈ܶܐ ܕܰܙܩܺܝܦܽܘܬ݂ܐ ܨܳܪ ܗܘܼܳܐ ܝܰܘܣܶܦ </l>
                <l n="159">ܚܣܳܡܳܐ ܪܰܒܳܐ ܙܩܺܝܼܦ ܗܘܼܳܐ ܠܩܽܘܒܠܶܗ ܡܶܢ ܨܶܝܕ ܐܰܚܰܘ̈ܗ̱ܝ</l>
                <l n="160">ܗܿܰܘ ܕܰܬܠܳܝܗ̱ܝ ܗܘܼܳܐ ܠܒܰܪ ܐܰܠܳܗܳܐ ܠܥܶܠ ܡܶܢ ܩܰܝܣܳܐ</l>
                <l n="161">ܩܿܳܛܶܠ ܐ̱ܢܳܫܳܐ ܗܰܘ ܕܰܢܩܶܐ ܗܘܳܐ ܠܩܶܛܠܶܗ ܕܰܒܪܳܐ</l>
                <l n="162">ܗܽܘܼ ܐܰܥܺܝܪ ܗܘܼܳܐ ܠܽܘܩܒܰܠ ܝܰܘܣܶܦ ܗܶܪܬܳܐ ܕܰܐܚܰܘ̈ܗ̱ܝ</l>
                <l n="163">ܚܼܙܳܐ ܗܘܼܳܐ ܒܝܰܘܣܶܦ ܕܡܽܘܼܬ݂ܳܐ ܦܺܐܝܼܬܳܐ ܡܶܢ ܕܰܡܫܺܝܚܳܐ</l>
                <l n="164">ܘܰܣܒܰܟ̣ ܥܠܰܘܗ̱ܝ ܕܢܶܐܼܫܽܘܕ ܠܰܕܡܶܗ ܕܣܿܳܢܶܐ ܗܘܼܳܐ ܠܶܗ</l>
                <l n="165">ܠܳܐ ܕܶܝܢ ܐܶܫܼܟܰܚ ܝܰܘܣܶܦ ܕܢܼܶܛܥܰܢ ܩܶܛܠܳܐ ܪܰܒܳܐ</l>
                <l n="166">ܕܰܢܛܺܝܪܺܝܢ ܗ̱ܘܰܘ ܚܰܫ̈ܶܐ ܘܰܕܡܳܐ ܠܒܰܪ ܐܰܠܳܗܳܐ</l>
                <l n="167">ܒܓܽܘܒܳܐ ܫܼܕܰܐܘܽܘܗ̱ܝ ܠܳܐ ܗܘܼܳܐ ܠܩܰܒܪܳܐ ܥܼܰܠ ܐܰܝܟ ܡܳܪܰܢ</l>
                <l n="168">ܕܰܐܠܽܘ ܥܼܰܠ ܗܘܳܐ ܒܚܰܝܠܳܐ ܕܢܰܦܫܶܗ ܠܳܐ ܢܿܳܦܶܩ ܗܘܼܳܐ</l>
                <l n="169">ܟܳܝܡܳܐ ܗܘܼܳܬ ܠܳܗ ܫܝܽܘܠ ܥܰܠ ܝܰܘܣܶܦ ܐܶܠܽܘ ܥܼܰܠ ܠܳܗ̇</l>
                <l n="170">ܕܠܳܐ ܡܶܫܟܰܚ ܗܘܼܳܐ ܕܢܶܥܼܩܽܘܪ ܫܽܘܪ̈ܶܝܗܿ ܐܰܝܟ ܦܳܪܽܘܩܰܢ</l>
                <l n="171">ܠܓܽܘܒܳܐ ܢܚܼܶܬ ܗܘܼܳܐ ܕܛܰܠܳܢܺܝܼܬ݂ܶܗ ܕܡܰܘܬܳܐ ܢܶܚܼܙܶܐ</l>
                <l n="172">ܕܠܳܐ ܣܿܳܦܶܩ ܗܘܼܳܐ ܕܠܶܗ ܠܚܿܰܣܺܝܢܳܐ ܒܰܐܬ݂ܪܶܗ ܢܶܐܼܣܽܘܪ</l>
                <l n="173">ܐܶܠܽܘ ܥܼܰܠ ܗܘܼܳܐ ܠܩܽܘܪܝܰܬ ܡܰܘܬܳܐ ܐܰܝܟ ܦܳܪܽܘܩܰܢ</l>
                <l n="174">ܐܳܚܿܕܳܐ ܗܘܼܳܬ ܠܳܗ̇ ܬܰܪ̈ܥܶܐ ܕܥܽܘܫܢܳܐ ܩܕܳܡ ܡܿܰܦܰܩܬܶܗ</l>
                <l n="175">ܐܶܠܽܘ ܐܰܪܡܺܝܘܗ̱ܝ ܐܽܘܪܚܶܗ ܠܩܰܒܪܳܐ ܐܰܝܟ ܒܰܪ ܚܰܝܳܐ</l>
                <l n="176">ܛܳܒܰܥ ܗܘܳܐ ܠܶܗ ܒܓ݂ܰܘ ܨܳܡܰܪܬܳܐ ܕܒܳܠܥܳܐ ܡܺܝ̈ܬ݂ܐ</l>
                <l n="177">ܐܶܠܽܘ ܥܰܠ ܗܘܼܳܐ ܨܶܝܕ ܐܰܒܕܳܢܳܐ ܕܢܼܶܚܙܶܐ ܐܰܬ݂ܪܶܗ</l>
                <l n="178">ܒܣܶܕܪ̈ܶܐ ܕܪܳܡܬ݂ܳܐ ܕܦܿܳܓܥܺܝܢ ܗ̱ܘܰܘ ܒܶܗ ܡܶܬܚܰܒܰܠ ܗܘܼܳܐ</l>
                <l n="179">ܕܰܢܡܽܘܬ ܝܰܘܣܶܦ ܡܰܘܬܳܐ ܡܶܕܶܡ ܠܳܐ ܚܳܣܰܪ ܗܘܳܐ </l>
                <l n="180">ܕܶܐܠܳܐ ܒܡܳܪܰܢ ܓܰܢ̱ܒܳܪܽܘܬ݂ܗ ܠܳܐ ܐܶܙܕܰܟܼܝܰܬ݂݀</l>
                <l n="181">ܠܳܐ ܡܶܫܟܰܚ ܗܘܼܳܐ ܥܰܒܕܳܐ ܕܢܼܶܥܩܽܘܪ ܫܽܘܪ̈ܶܝܗܿ ܕܰܫܝܽܘܠ</l>
                <l n="182">ܕܶܐܠܳܐ ܒܡܳܪܳܐ ܡܺܕܝܢ̱ܬܶܗ ܕܡܰܘܬܳܐ ܠܳܐ ܐܶܬܼܟܰܒܫܰܬ݂</l>
                <l n="183">ܐܶܢ ܒܰܪ ܚܺܐܪ̈ܶܐ ܠܰܐܬ݂ܪܳܐ ܕܡܰܘܬܳܐ ܠܳܐ ܥܿܳܐܶܠ ܗܘܼܳܐ</l>
                <l n="184">ܐܳܦܠܳܐ ܚܪܽܘܪ̈ܶܐ ܠܓܶܢܣܳܐ ܕܥܰܒܕܳܐ ܡܶܬ݂ܝܰܗܒܺܝܢ ܗ̱ܘܰܘ</l>
                <l n="185">ܡܶܛܽܠܗܳܢܳܐ ܠܳܐ ܡܺܝܼܬ ܝܰܘܣܶܦ ܟܰܕ ܐܶܫܼܬܰܕܰܪ</l>
                <l n="186">ܕܠܰܘ ܕܺܝܠܶܗ ܗܘܼܳܬ ܐܽܘܪܚܳܐ ܕܩܶܛܠܳܐ ܕܰܢܼܗܰܠܶܟ ܒܳܗܿ</l>
                <l n="187">ܡܶܪܫܰܡ ܪܰܫܡܳܗܿ ܘܰܒܦ̈ܶܠܳܐܬ݂ܐ ܣܼܳܡ ܒܳܗܿ ܘܰܥܕܳܐ</l>
                <l n="188">ܟܰܕ ܢܿܳܛܰܪ ܗܘܼܳܐ ܛܶܟܣܳܐ ܕܰܕܡܳܐ ܠܡܰܠܟܳܐ ܡܳܪܶܗ</l>
                <l n="189">ܢܦܼܰܠ ܛܶܠܳܠܳܗ̇ ܕܰܙܩܺܝܦܽܘܬ݂ܐ ܥܠܰܘܗ̱ܝ ܕܚܰܣܺܝܼܡܳܐ</l>
                <l n="190">ܘܚܰܒܼܫܶܗ ܒܓܽܘܒܳܐ ܕܢܶܦܬܰܚ ܩܰܒܪܳܐ ܠܡܳܪܶܗ ܕܳܐܬ݂ܐ</l>
                <l n="191">ܠܳܐ ܡܶܫܟܰܚ ܗܘܼܳܐ ܕܢܼܶܚܽܘܬ ܢܼܶܓܽܘܫ ܐܶܫܬܳܗܿ ܕܰܫܝܽܘܠ</l>
                <l n="192">ܘܡܶܛܽܠܗܳܢܳܐ ܦܠܼܰܛ ܡܶܢ ܩܶܛܠܳܐ ܕܒܳܿܥܶܐ ܗܘܼܳܐ ܠܶܗ</l>
                <l n="193">ܡܶܬܠܰܚܡܺܝܢ ܗ̱ܘܰܘ ܡܶܛܽܠ ܩܶܛܠܶܗ ܟܰܕ ܐܶܬ݂ܐ ܗܘܼܳܐ</l>
                <l n="194">ܘܚܰܣܟܶܗ ܐ̱ܪܳܙܳܐ ܘܰܚܠܳܦ ܩܰܒܪܳܐ ܝܰܗܼܒ ܠܶܗ ܓܽܘܒܳܐ</l>
                <l n="195">ܠܪܳܘܒܝܠ ܒܽܘܟܪܳܐ ܙܟܳܬ ܗܘܼܳܐ ܩܽܘܫܬܳܐ ܕܢܶܡܠܽܘܟ ܐܶܢܽܘܢ</l>
                <l n="196">ܕܠܳܐ ܠܰܡ ܙܿܳܕܶܩ ܕܢܿܶܩܛܽܘܠ ܠܰܐܚܽܘܢ ܘܢܶܛܒܰܥ ܒܰܕܡܶܗ</l>
                <l n="197">ܒܓܽܘܒܳܐ ܢܿܶܫܕܶܝܘܗ̱ܝ ܘܺܐܝܼܕܳܐ ܕܺܝܠܰܢ ܠܳܐ ܬܼܶܗܘܶܐ ܒܶܗ</l>
                <l n="198">ܕܳܐܦ ܒܶܗ ܒܓܽܘܒܳܐ ܐܰܝܟ ܕܰܒܡܰܘܬܳܐ ܡܶܫܬܰܦܰܠ ܗܽܘ</l>
                <l n="199">ܚܽܘܒܳܐ ܕܰܐܚ̈ܶܐ ܬܒܼܰܥ ܗܘܼܳܐ ܕܺܝܠܶܗ ܒܺܐܝܕ̈ܰܝ ܪܳܘܒܶܝܠ </l>
                <l n="200">ܘܶܐܫܼܟܰܚ ܥܶܠܬ݂ܳܐ ܕܢܰܡܼܶܕ ܝܰܘܣܶܦ ܡܶܢ ܣܰܟܺܝܢܳܐ</l>
                <l n="201">ܕܰܢܼܦܰܨܶܝܘܗ̱ܝ ܓܶܝܪ ܐܶܬܼܚܰܫܰܒ ܗܘܼܳܐ ܘܡܶܛܽܠ ܗܳܢܳܐ</l>
                <l n="202">ܝܰܗ̱ܒ ܗܘܼܳܐ ܡܰܠܟܳܐ ܘܩܳܡܰܬ݀ ܕܺܝܠܶܗ ܕܢܼܺܐܚܶܐ ܝܰܘܣܶܦ </l>
                <l n="203">ܗܳܕܶܐ ܕܡܽܘܼܬܳܐ ܗ̱ܝ ܠܰܐܝܿܢܳܐ ܕܣܿܳܥܰܪ ܫܰܦܺܝܪ̈ܳܬ݂ܳܐ</l>
                <l n="204">ܕܳܐܦܶܢ ܚܰܛܳܝ ܫܰܦܺܝܪ̈ܳܬ݂ܗ ܠܳܐ ܡܶܬܛܰܠܡ̈ܳܢ</l>
                <l n="205">ܙܰܢܺܝ ܪܳܘܒܶܝܠ ܘܰܐܦܩܶܗ ܝܰܥܩܽܘܒ ܡܶܢ ܡܶܢܝܳܢܳܐ</l>
                <l n="206">ܘܥܰܠ ܕܶܐܬ݂ܚܰܫܰܒ ܛܳܒܬ݂ܳܐ ܠܝܰܘܣܶܦ ܐܰܥܼܠܶܗ ܡܽܘܫܶܐ</l>
                <l n="207">ܬܒܼܰܪ ܐܺܝܣܪܳܐܶܝܠ ܫܰܒܛܶܗ ܕܪܳܘܒܶܝܠ ܡܶܛܽܠ ܥܰܘܠܶܗ</l>
                <l n="208">ܘܛܳܒܬ݂ܳܐ ܕܰܥܒܼܰܕ ܩܿܳܡܰܬ݀ ܒܰܐܦܰܘ̈ܗ̱ܝ ܘܰܣܡܰܟܬ݂ܶܗ ܗܘܼܳܬ݂</l>
                <l n="209">ܛܥܼܰܝܬ ܐܰܝܟ ܡܰܝ̈ܳܐ ܠܳܐ ܠܰܡ ܬܼܶܦܽܘܫ ܐܳܡܿܰܪ ܗܘܼܳܐ ܠܶܗ</l>
                <l n="210">ܬܢܼܳܐ ܕܶܝܢ ܡܽܘܫܶܐ ܕܢܼܺܐܚܶܐ ܪܳܘܒܶܝܠ ܐܳܦܠܳܐ ܢܼܶܡܽܘܬ݂</l>
                <l n="211">ܒܓ݂ܰܘ ܡܶܢܝܳܢܳܐ ܕܰܐܚܰܘ̈ܗ̱ܝ ܣܳܡܶܗ ܥܰܠ ܕܶܐܬ̣ܚܰܫܰܒ </l>
                <l n="212">ܢܰܚܶܐ ܠܝܰܘܣܶܦ ܕܶܐܬܛܰܝܰܒܘ ܗ̱ܘܰܘ ܠܰܡܡܳܬ݂ܽܘܬ݂ܶܗ</l>
                <l n="213">ܗܺܝ ܣܰܟܠܽܘܬ݂ܶܗ ܠܒܰܪ ܐܰܦܩܰܬ݂ܶܗ ܡܶܢ ܒܶܝܬ ܐܰܚܰܘ̈ܗ̱ܝ</l>
                <l n="214">ܛܳܒܬ݂ܳܐ ܕܰܥܒܼܰܕ ܠܳܐ ܐܶܬܼܛܰܠܡܰܬ݀ ܡܶܢ ܐܰܠܳܗܳܐ</l>
                <l n="215">ܢܿܶܪܗܰܛ ܡܳܕܶܝܢ ܥܰܠ ܦܽܘܠܚܳܢܳܐ ܕܫܰܦܺܝܪ̈ܳܬ݂ܐ</l>
                <l n="216">ܕܰܠܟܺܐܢܽܘܬ݂ܐ ܢܛܺܝܪ̈ܳܢ ܟܽܠܗܶܝܢ ܬܼܶܦܪܽܘܥܝ ܐܶܢܶܝܢ</l>
                <l n="217">ܘܳܐܦܶܢ ܬܼܶܚܛܳܐ ܘܺܐܝܬ ܠܳܟ ܥܰܡܠܳܐ ܥܰܠ ܛܳܒ̈ܳܬ݂ܳܐ</l>
                <l n="218">ܡܰܨܝܳܐ ܗ̱ܝ ܛܳܒܬ݂ܐ ܬܼܰܐܣܶܐ ܡܽܘܡܳܟ ܐܶܢ ܦܿܳܪܶܫ ܐܰܢ̱ܬ</l>
                <l n="219">ܪܰܒ ܗܽܘ ܥܰܘܠܶܗ ܕܒܽܘܟ݂ܪܳܐ ܕܙܰܢܺܝ ܒܰܐܢ̱ܬܰܬ ܐܰܒܽܘܗ̱ܝ</l>
                <l n="220">ܘܥܰܠ ܕܶܐܬܼܚܰܫܰܒ ܛܳܒܬ݂ܳܐ ܒܠܶܒܶܗ ܚܼܳܢܶܗ ܡܽܘܫܶܐ</l>
                <l n="221">ܒܰܓܙܳܪ ܕܺܝܢܳܐ ܡܶܢ ܝܳܪܬܽܘܬ݂ܳܐ ܦܰܣܩܶܗ ܐܰܒܽܘܗ̱ܝ</l>
                <l n="222">ܘܰܒܚܽܘܫܳܒܳܐ ܕܚܽܘܒܳܐ ܕܰܩܼܢܳܐ ܐܰܣܼܝܶܗ ܡܽܘܫܶܐ</l>
                <l n="223">ܢܼܦܰܨܶܐ ܠܝܰܘܣܶܦ ܡܶܬܚܰܫܳܒܽܘ ܐܶܬܼܚܰܫܰܒ ܗܘܼܳܐ</l>
                <l n="224">ܘܠܶܗ ܠܚܽܘܫܳܒܳܐ ܥܒܳܕܳܐ ܩܰܨܶܗ ܗܰܘ ܒܿܳܚܰܪ ܟܽܠ</l>
                <l n="225">ܛܰܝܒܽܘܬ݂ܳܐ ܓܶܝܪ ܥܶܠܬ݂ܳܐ ܒܿܳܥܝܳܐ ܡܶܢ ܬܰܝܳܒܳܐ</l>
                <l n="226">ܘܟܽܠܡܳܐ ܕܚܰܝܳܒ ܫܿܳܒܩܳܐ ܒܪ̈ܰܚܡܶܐ ܡܶܛܽܠ ܚܽܘܒܳܗܿ</l>
                <l n="227">ܙܰܢܺܝ ܪܳܘܒܶܝܠ ܘܰܥܒܼܰܕ ܓܽܘܢܚܳܐ ܒܥܰܪܣܶܗ ܕܰܐܒܽܘܗ̱ܝ</l>
                <l n="228">ܘܥܰܠ ܕܶܐܬ݂ܚܰܫܰܒ ܛܳܒܬ݂ܳܐ ܒܠܶܒܶܗ ܥܒܼܰܪ ܣܽܘܪܚܳܢܶܗ</l>
                <l n="229">ܘܶܐܢ ܚܽܘܫܳܒܳܐ ܗܳܢܳܐ ܐܰܓܪܳܐ ܫܩܼܰܠ ܫܰܦܺܝܪܳܐ</l>
                <l n="230">ܥܒܳܕܳܐ ܕܛܳܒܬ݂ܐ ܐܰܝܿܟܳܐ ܕܗܿܳܘܶܐ ܟܡܰܐ ܗ̱ܘ ܦܽܘܪܥܳܢܶܗ</l>
                <l n="231">ܝܰܗܼܒ ܟܺܝܬ ܪܳܘܒܶܝܠ ܡܶܠܟܳܐ ܠܰܐܚܰܘ̈ܗ̱ܝ ܐܰܝܟ ܕܶܐܡܼܰܪܢܰܢ</l>
                <l n="232">ܕܰܒܓ݂ܰܘ ܓܽܘܒܳܐ ܢܶܦܶܠ ܝܰܘܣܶܦ ܟܰܕ ܠܳܐ ܡܿܳܐܶܬ݂</l>
                <l n="233">ܫܡܼܰܥܘ̱ ܗ̱ܘܰܘ ܡܶܠܰܘ̈ܗ̱ܝ ܟܰܕ ܠܰܚܣܳܡܗܽܘܢ ܠܳܐ ܕܿܰܥܶܟ ܗܘܼܳܐ</l>
                <l n="234">ܘܶܐܬܼܬܦܺܝܣܘ̱ ܗ̱ܘܰܘ ܠܶܗ ܕܢܶܬܢܰܘܰܠ ܗܘܼܳܐ ܒܓܽܘܒܳܐ ܝܰܘܣܶܦ </l>
                <l n="235">ܗܳܝܕܶܝܢ ܠܰܒܼܟܽܘܗ̱ܝ ܐܰܝܟ ܙܳܩܽܘ̈ܦܶܐ ܠܒܰܪ ܐܰܠܳܗܳܐ </l>
                <l n="236">ܘܰܐܫܼܠܰܚܘ̱ ܢܰܚܬܰܘ̈ܗ̱ܝ ܐܰܝܟܰܢ ܕܰܒܪܳܐ ܒܓ݂ܰܘ ܒܶܝܬ ܕܺܝܢܳܐ</l>
                <l n="237">ܒܼܰܙܰܚܘ̱ ܗ̱ܘܰܘ ܒܶܗ ܐܰܝܟ ܕܰܒܡܳܪܰܢ ܟܰܕ ܡܶܫܼܬܰܐܰܠ</l>
                <l n="238">ܢܰܥܓܽܘܗ̱ܝ ܘܰܫܠܶܐ ܐܰܝܟ ܕܰܡܫܺܝܚܳܐ ܠܳܐ ܡܰܠܼܶܠ ܗܘܼܳܐ</l>
                <l n="239">ܚܰܕ ܩܿܳܪܶܐ ܠܶܗ ܚܿܳܠܶܡ ܚܶܠܡ̈ܶܐ ܒܒܶܙܚܳܐ ܪܰܒܳܐ</l>
                <l n="240">ܐ̱ܚܪܺܢܳܐ ܠܒܺܝܼܟ ܠܶܗ ܕܰܠܟܽܘܬܺܝܢܶܗ ܡܶܢܶܗ ܢܰܫܼܠܰܚ</l>
                <l n="241">ܚܰܕ ܒܿܳܥܶܐ ܗܘܼܳܐ ܒܓܽܘܒܳܐ ܕܢܰܪܡܶܝܘܗ̱ܝ ܒܰܐܬ݂ܪܳܐ ܚܽܘܪܒܳܐ</l>
                <l n="242">ܐ̱ܚܪܺܢܳܐ ܠܩܶܛܠܳܐ ܡܶܬܠܰܚܰܡ ܗܘܼܳܐ ܒܪܽܘܓ݂ܙܳܐ ܪܰܒܳܐ</l>
                <l n="243">ܚܰܕ ܩܿܳܪܶܐ ܠܶܗ ܡܰܠܟܳܐ ܕܚܶܠܡ̈ܶܐ ܬܳܓ̣ܳܟ̣ ܐܰܝܿܟܰܘ</l>
                <l n="244">ܟܽܠܗܽܘܢ ܪܳܝܿܒܺܝܢ ܡܶܢ ܟܽܠ ܓܰܒܝ̈ܳܢ ܘܰܫܠܶܐ ܝܰܘܣܶܦ </l>
                <l n="245">ܠܫܳܥܬ݂ܳܐ ܕܕܺܝܢܶܗ ܕܡܳܪܰܢ ܕܳܡܶܐ ܗܿܰܘ ܥܶܕܳܢܳܐ</l>
                <l n="246">ܕܰܒܟ݂ܠ ܩܳܠܺܝ̈ܢ ܡܶܨܛܰܥܰܪ ܗܘܼܳܐ ܒܓ݂ܰܘ ܒܶܝܬ ܕܺܝܢܳܐ</l>
                <l n="247">ܥܶܕܳܢܳܐ ܗܘܼܳܐ ܕܩܿܳܡܰܬ݀ ܚܰܪܒܳܐ ܥܰܠ ܫܰܦܺܝܪܳܐ</l>
                <l n="248">ܘܠܳܐ ܡܰܠܶܠ ܗܘܼܳܐ ܕܠܳܐ ܢܼܶܣܪܽܘܚ ܗܘܼܳܐ ܒܨܰܠܡܶܗ ܕܰܒܪܳܐ</l>
                <l n="249">ܐܳܦ ܕܰܡܫܺܝܚܳܐ ܫܩܼܰܠܘ ܗ̱ܘܰܘ ܢܰܚܬܰܘ̈ܗ̱ܝ ܟܰܕ ܡܶܫܬܰܐܰܠ</l>
                <l n="250">ܘܒܶܙܚܳܐ ܪܰܒܳܐ ܛܳܪܶܝܢ ܗ̱ܘܰܘ ܒܶܗ ܐܰܝܟ ܕܰܒܝܰܘܣܶܦ</l>
                <l n="251">ܚܰܕ ܓܿܳܕܶܠ ܗܘܼܳܐ ܟܠܺܝܠܳܐ ܕܟܽܘ̈ܒܶܐ ܐܰܝܟ ܕܰܠܡܰܠܟܳܐ</l>
                <l n="252">ܐ̱ܚܪܺܢܳܐ ܡܛܰܝܶܒ ܢܰܚܬܳܐ ܕܒܶܙܚܳܐ ܠܡܰܠܒܳܫܽܘܬ݂ܗ</l>
                <l n="253">ܚܰܕ ܙܿܳܠܰܚ ܗܘܼܳܐ ܪܽܘܩܳܐ ܒܰܐܦܰܘ̈ܗ̱ܝ ܟܰܕ ܫܿܳܐܶܛ ܠܶܗ </l>
                <l n="254">ܐ̱ܚܪܺܢܳܐ ܡܚܿܰܦܶܐ ܘܰܡܫܿܰܐܶܠ ܠܶܗ ܕܡܿܰܢܽܘܼ ܕܰܡܚܳܟ݂</l>
                <l n="255">ܠܗܳܕܶܐ ܨܽܘܪܬܳܐ ܡܛܳܐ ܗܘܼܳܐ ܝܰܘܣܶܦ ܠܰܡܕܰܡܳܝܽܘ</l>
                <l n="256">ܟܰܕ ܡܶܬ݂ܢܰܥܰܓ ܒܰܝܢܳܬ ܐܰܚܰܘ̈ܗ̱ܝ ܕܰܣܼܥܰܪ ܐܶܢܽܘܢ</l>
                <l n="257">ܨܠܼܳܐ ܥܰܠ ܛܰܠܝܳܐ ܗܿܰܘ ܛܶܠܳܠܶܗ ܕܩܶܛܠܳܐ ܪܰܒܳܐ</l>
                <l n="258">ܘܚܰܒܫܶܗ ܒܓ݂ܽܘܒܳܐ ܕܢܼܶܪܫܽܘܡ ܩܰܒܪܶܗ ܕܒܰܪ ܐܰܠܳܗܳܐ</l>
                <l n="259">ܕܠܳܐ ܢܼܶܐܫܕܽܘܢ ܗ̱ܘܰܘ ܠܰܕܡܶܗ ܕܝܰܘܣܶܦ ܪܳܘܒܶܝܠ ܐܶܡܼܰܪ</l>
                <l n="260">ܕܰܨܒܳܐ ܢܦܰܨܶܝܘܗ̱ܝ ܡܶܢ ܐܺܝܕܰܝ̈ܗܽܘܢ ܐܶܠܽܘ ܐܶܫܼܟܰܚ </l>
                <l n="261">ܐܳܦ ܕܰܝܿܳܢܳܐ ܢܼܦܰܨܶܐ ܠܡܳܪܰܢ ܐܶܬܼܚܰܫܰܒ ܗܘܼܳܐ</l>
                <l n="262">ܘܟܰܕ ܠܳܐ ܐܶܫܼܟܰܚ ܐܺܝܕܰܘ̈ܗ̱ܝ ܐܰܫܼܺܝܓ ܡܶܛܽܠ ܩܶܛܠܶܗ</l>
                <l n="263">ܚܰܕ ܨܶܒܝܳܢܳܐ ܐܺܝܬ ܗܘܼܳܐ ܠܪܳܘܒܶܝܠ ܘܰܠܦܺܝܠܰܐܛܳܘܣ</l>
                <l n="264">ܕܠܳܐ ܨܿܳܒܶܝܢ ܗ̱ܘܰܘ ܒܰܕܡܶܗ ܕܝܰܘܣܶܦ ܘܰܕܦܳܪܽܘܩܰܢ</l>
                <l n="265">ܥܰܠ ܕܰܕܡܽܘܼܬ݂ܶܗ ܕܒܰܪ ܐܰܠܳܗܳܐ ܨܳܪ ܗܘܼܳܐ ܝܰܘܣܶܦ </l>
                <l n="266">ܟܽܠܶܗ ܛܶܟܣܳܐ ܕܕܺܝܢܶܗ ܪܰܒܳܐ ܨܳܪ ܒܰܩܢܽܘܡܶܗ</l>
                <l n="267">ܘܳܐܦܠܳܐ ܩ̈ܳܠܶܐ ܕܡܶܢ ܦܺܝܠܰܐܛܳܘܣ ܡܶܫܬܰܡܥܺܝܢ ܗ̱ܘܰܘ</l>
                <l n="268">ܒܛܶܠܘ ܗ̱ܘܰܘ ܬܰܡܳܢ ܕܡܶܢܶܗ ܕܪܳܘܒܶܝܠ ܡܶܬ݂ܰܐܡܪܺܝܢ ܗ̱ܘܰܘ</l>
                <l n="269">ܠܳܐ ܠܰܡ ܢܿܶܐܫܽܘܕ ܠܰܕܡܶܗ ܕܝܰܘܣܶܦ ܪܳܘܒܶܝܠ ܐܶܡܼܰܪ</l>
                <l n="270">ܐܳܦ ܕܰܝܿܳܢܳܐ ܡܶܢ ܕܡܶܗ ܕܰܒܪܳܐ ܢܰܦܫܶܗ ܚܰܣܼܺܝ</l>
                <l n="271">ܥܰܠ ܕܽܘܪ̈ܟܳܬ݂ܐ ܕܕܺܝܢܶܗ ܕܰܒܪܳܐ ܗܰܠܼܶܟ ܝܰܘܣܶܦ </l>
                <l n="272">ܘܰܠܟܳܐ ܘܰܠܟܳܐ ܠܳܐ ܡܿܰܣܛܶܐ ܗܘܼܳܐ ܡܶܢ ܫܳܐܘܽܠܰܘ̈ܗ̱ܝ</l>
                <l n="273">ܐܰܝܟ ܛܶܠܳܠܐ ܒܓܽܘܫܡܳܐ ܐ̱ܣܺܝܼܪ ܒܳܗ̇ ܒܟܽܠܳܗ̇ ܐܽܘܪܚܶܗ</l>
                <l n="274">ܘܥܰܡܶܗ ܫܿܳܪܶܐ ܘܚܿܳܙܶܩ ܫܰܪܒܶܗ ܡܳܐ ܕܰܡܗܿܰܠܶܟ݂</l>
                <l n="275">ܡܿܰܢܽܘܼ ܢܼܶܚܽܘܪ ܟܰܕ ܡܶܫܬܰܐܰܠ ܥܰܒܕܳܐ ܘܡܳܪܶܗ </l>
                <l n="276">ܘܢܼܶܣܒܰܪ ܡܶܕܶܡ ܕܐܺܝܬ ܫܽܘܚܠܳܦܳܐ ܠܫܽܘܳܐܠܰܝ̈ܗܽܘܢ</l>
                <l n="277">ܟܰܕ ܐܶܬܬܥܺܝܼܪ ܗܘܼܳܐ ܚܣܳܡܳܐ ܒܚܽܘܪܒܳܐ ܥܰܠ ܫܰܦܺܝܼܪܳܐ</l>
                <l n="278">ܘܰܐܬܼܓܰܘܙܰܠ ܗܘܼܳܐ ܪܽܘܓ݂ܙܳܐ ܕܰܐܚ̈ܶܐ ܥܠܰܘܗ̱ܝ ܕܰܥܠܺܝܒܳܐ</l>
                <l n="279">ܟܰܕ ܥܿܳܫܩܺܝܢ ܠܶܗ ܘܰܡܨܰܚܶܝܢ ܠܶܗ ܒܦܶܬܓܳܡܰܝ̈ܗܽܘܢ</l>
                <l n="280">ܘܰܣܦܺܝܦܳܐ ܒܗܽܘܢ ܚܶܡܬ݂ܐ ܕܩܶܛܠܳܐ ܠܰܡܡܳܬ݂ܽܘܬ݂ܗ</l>
                <l n="281">ܟܰܕ ܫܿܳܩܠܺܝܢ ܗ̱ܘܰܘ ܢܰܚܬܰܘ̈ܗ̱ܝ ܡܶܢܶܗ ܕܠܳܐ ܟܰܪܝܽܘܬ݂ܐ</l>
                <l n="282">ܘܰܒܓ݂ܰܘ ܓܽܘܒܳܐ ܪܳܟܫܺܝܢ ܗ̱ܘܰܘ ܠܶܗ ܘܠܳܐ ܡܡܰܠܶܠ ܗܘܼܳܐ</l>
                <l n="283">ܒܗܳܠܶܝܢ ܟܽܠܗܶܝܢ ܫܶܬܩܳܐ ܠܒܺܝܼܟ ܗܘܼܳܐ ܗܿܰܘ ܚܰܟܺܝܼܡܳܐ</l>
                <l n="284">ܕܠܳܐ ܢܼܒܰܠܒܶܠ ܗܘܼܳܐ ܨܽܘܪܬܳܐ ܕܚܰܫ̈ܶܐ ܕܰܡܙܰܝܰܚ ܗܘܼܳܐ</l>
                <l n="285">ܡܶܨܛܰܚܶܐ ܗܘܳܐ ܘܠܳܐ ܨܿܳܒܶܐ ܗܘܼܳܐ ܕܢܼܶܦܬܰܚ ܦܽܘܡܶܗ</l>
                <l n="286">ܡܶܬܒܰܙܰܚ ܗܘܼܳܐ ܘܰܠܒܺܝܼܟ ܫܶܬܩܳܐ ܗܿܰܘ ܕܰܡܫܺܝܚܳܐ </l>
                <l n="287">ܒܗܿܰܘ ܫܳܘܶܐ ܠܶܗ ܕܰܒܪܳܐ ܡܰܪܝ ܛܠܺܝܡܳܐ ܝܰܘܣܶܦ </l>
                <l n="288">ܘܠܳܐ ܡܡܰܠܶܠ ܗܘܼܳܐ ܕܠܳܐ ܢܼܶܬܕܰܘܰܕ ܒܽܐܘܪܚܳܐ ܕܰܠܒܺܝܼܟ݂</l>
                <l n="289">ܠܗ̇ܰܘ ܕܰܐܝܟ ܐܶܡܪܳܐ ܠܢܶܟ݂ܣܬܳܐ ܐܶܬܕܒܰܪ ܨܿܳܪ ܟܰܕ ܫܰܬܺܝܩ</l>
                <l n="290">ܘܒܰܕܡܽܘܬ ܢܶܩܝܳܐ ܩܕܳܡ ܓܳܙܽܘܙܶܗ ܠܳܐ ܡܡܰܠܶܠ ܗܘܼܳܐ</l>
                <l n="291">ܐܶܫܼܬܰܠܰܚ ܗܘܳܐ ܡܶܢ ܟܽܘܬܺܝܢܶܗ ܒܰܝܢܳܬ ܐܰܚܰܘ̈ܗ̱ܝ</l>
                <l n="292">ܐܰܝܟ ܗܿܳܝ ܕܰܒܪܳܐ ܕܩܼܳܡ ܒܰܙܩܺܝܦܳܐ ܥܰܪܛܶܠܳܐܺܝܬ݂</l>
                <l n="293">ܫܰܦܺܝܪ ܗܘܼܳܐ ܠܶܗ ܟܰܕ ܐܶܬܼܦܰܪܣܺܝ ܢܰܟܦܳܐ ܝܰܘܣܶܦ </l>
                <l n="294">ܕܰܠܦܽܘܪܣܳܝܶܗ ܕܒܰܪ ܐܰܠܳܗܳܐ ܕܡܽܘܼܬ݂ܐ ܢܼܶܗܘܶܐ</l>
                <l n="295">ܫܠܺܝܼܚ ܗܘܼܳܐ ܘܰܙܗܶܐ ܘܰܕܠܳܐ ܣܰܟ̣ܠܽܘ ܡܶܬܩܰܦܰܚ ܗܘܼܳܐ</l>
                <l n="296">ܕܰܒܦܳܪܽܘܩܰܢ ܟܽܠܶܗ ܨܺܝܼܪ ܗܘܼܳܐ ܒܟ݂ܽܠܗܽܘܢ ܚܰܫܰܘ̈ܗ̱ܝ</l>
                <l n="297">ܐܳܘ ܠܟܽܘܢ ܐܰܚ̈ܶܐ ܠܡܳܢܳܐ ܠܝܰܘܣܶܦ ܗܳܢܳܐ ܨܰܥܪܳܐ</l>
                <l n="298">ܘܰܐܝܿܕܳܐ ܥܶܠܬ݂ܐ ܩܼܪܳܬ݂ܶܗ ܠܗܳܠܶܝܢ ܚܰܫ̈ܶܐ ܕܰܣܼܒܰܠ</l>
                <l n="299">ܙܘ̈ܳܕܶܐ ܐܰܝܬܺܝ ܡܶܢ ܨܶܝܕ ܐܰܒܽܘܗ̱ܝ ܠܡܽܘܢ ܡܶܨܛܰܥܰܪ</l>
                <l n="300">ܕܢܼܶܣܥܽܘܪ ܥܳܢ̈ܳܐ ܢܦܼܰܩ ܡܶܢ ܐܰܬ݂ܪܶܗ ܘܰܠܡܳܢ ܡܿܳܐܶܬ݂</l>
                <l n="301">ܫܠܳܡܳܐ ܐܰܝܬܺܝ ܘܰܠܡܽܘܢ ܪܽܘܓ݂ܙܳܐ ܥܠܰܘܗ̱ܝ ܡܶܫܬܰܚܝܢ</l>
                <l n="302">ܕܫܰܝܢܳܐ ܗܳܝ ܐܽܘܪܚܶܗ ܘܕܰܪܓ݂ܺܝܙܺܝܢ ܐܰܢ̱ܬܽܘܢ ܠܰܘ ܕܺܝܠܶܗ ܗܺܝ</l>
                <l n="303">ܠܳܐ ܥܒܼܰܕ ܥܰܘܠܳܐ ܘܰܕܡܶܬܩܰܦܰܚ ܠܰܘ ܟܺܐܢܽܘܬ݂ܐ ܗ̱ܝ</l>
                <l n="304">ܠܡܳܪܶܗ ܕܳܡܶܐ ܘܗܳܕܶܐ ܥܶܠܬ݂ܳܐ ܩܪܳܬ݂ܗ ܠܗܳܠܶܝܢ</l>
                <l n="305">ܨܶܝܕ ܙܳܩܽܘ̈ܦܶܐ ܢܿܺܐܡܰܪ ܡܳܕܶܝܢ ܗܿܳܝ ܒܰܪ̱ܬ ܩܳܠܳܐ</l>
                <l n="306">ܕܽܐܘܢ ܩܳܛܽܘ̈ܠܶܐ ܡܶܛܽܠܡܳܢܳܐ ܙܩܺܝܼܦܳܐ ܠܰܒܪܳܐ</l>
                <l n="307">ܫܠܳܡܶܗ ܕܰܐܒܳܐ ܐܰܝܬܺܝ ܠܥܳܠܡܳܐ ܠܡܽܘܢ ܡܶܬܒܰܙܰܚ</l>
                <l n="308">ܕܢܼܶܦܪܽܘܩ ܠܳܐܕܳܡ ܫܰܠܼܚܽܘܗ̱ܝ ܪ̈ܰܚܡܰܘܗ̱ܝ ܥܰܠ ܡܽܘܢ ܡܿܳܐܶܬ݂</l>
                <l n="309">ܗܳܐ ܚܽܘܠܡܳܢ̈ܶܐ ܛܥܺܝܼܢ ܠܰܟܪ̈ܺܝܗܶܐ ܘܨܰܠܡ̈ܶܐ ܥܰܠ ܡܽܘܢ</l>
                <l n="310">ܕܟ݂ܶܐ ܗ̱ܘ ܡܶܢ ܥܰܘܠܳܐ ܘܕܺܝܼܢܳܐ ܕܩܶܛܠܳܐ ܥܶܠܬ݂ܗ ܡܳܢܳܐ ܗܳܝ</l>
                <l n="311">ܗܳܢܳܐ ܓܽܘܫܡܳܐ ܕܗܿܰܘ ܛܶܠܳܠܐ ܙܰܗܝܳܐ ܝܰܘܣܶܦ </l>
                <l n="312">ܕܟܽܠܗܶܝܢ ܕܰܣܼܒܰܠ ܒܰܪ ܐܰܠܳܗܳܐ ܨܳܪ ܒܰܩܢܽܘܡܶܗ</l>
                <l n="313">ܗܳܠܶܝܢ ܝܳܪ̈ܬ݂ܐ ܕܗܳܠܶܝܢ ܐܶܢܽܘܢ ܪ̈ܺܝܫܰܝ ܫܰܒ̈ܛܶܐ</l>
                <l n="314">ܘܚܰܕ ܨܶܒܝܳܢܳܐ ܒܺܝܼܫܳܐ ܘܫܰܘܝܳܐ ܩܢܼܰܘ ܒܰܚܣܳܡܳܐ</l>
                <l n="315">ܠܳܐ ܐ̱ܢܳܫ ܗܳܟ݂ܢ ܝܺܪܶܬ ܠܰܐܒܽܘܗ̱ܝ ܘܰܩܢܼܳܐ ܓܰܙܰܘ̈ܗ̱ܝ</l>
                <l n="316">ܐܰܝܟ ܙܳܩܽܘ̈ܦܶܐ ܠܰܐܒܳܗ̈ܳܬ݂ܐ ܒܟ݂ܽܠܗܽܘܢ ܦܽܘܪ̈ܣܶܐ </l>
                <l n="317">ܠܳܐ ܐ̱ܢܳܫ ܡܿܰܙܶܓ ܓܰܘ̈ܢܶܐ ܠܨܰܠܡܳܐ ܘܕܰܡܼܺܝ ܗܳܟ݂ܢ</l>
                <l n="318">ܐܰܟ݂ܡܳܐ ܕܝܰܘܣܶܦ ܨܳܪܶܗ ܠܰܒܪܳܐ ܕܠܳܐ ܫܽܘܚܠܳܦܳܐ </l>
                <l n="319">ܒܓܽܘܒܳܐ ܢܦܼܰܠ ܗܘܳܐ ܕܠܰܝܬ ܒܶܗ ܡܰܝ̈ܳܐ ܐܰܝܟ ܕܰܡܫܺܝܚܳܐ</l>
                <l n="320">ܒܩܰܒܪܳܐ ܚܰܕܬ݂ܐ ܕܠܰܝܬ ܒܶܗ ܡܺܝ̈ܬ݂ܐ ܣܳܡܶܗ ܝܰܘܣܶܦ</l>
                <l n="321">ܓܽܘܒܳܐ ܘܩܰܒܪܳܐ ܠܥܰܒܕܳܐ ܘܡܳܪܶܗ ܐܶܬܼ݂ܛܰܝܰܒܘ̱ ܗ̱ܘܰܘ</l>
                <l n="322">ܠܳܐ ܠܗܰܠ ܡܰܝ̈ܳܐ ܘܠܳܐ ܠܗܰܠ ܡܺܝ̈ܬ݂ܐ ܒܰܐܘܽܘ̈ܢܰܝܗܽܘܢ</l>
                <l n="323">ܣܝܳܢܳܐ ܘܡܰܝ̈ܳܐ ܒܓܽܘܒܳܐ ܠܝܰܘܣܶܦ ܠܳܐ ܪܰܛܶܒܘ̱ ܗ̱ܘܰܘ</l>
                <l n="324">ܐܳܦܠܳܐ ܒܩܰܒܪܳܐ ܚܒܳܠܳܐ ܒܡܳܪܰܢ ܐܶܫܼܬܰܠܰܛ ܗܘܼܳܐ</l>
                <l n="325">ܟܰܕ ܛܳܒ ܕܶܡܝܰܐ ܗ̱ܘ ܥܰܒܼܕܳܐ ܠܡܳܪܶܗ ܒܟ݂ܽܠ ܐܶܣܟܺܝ̈ܡܺܝܢ</l>
                <l n="326">ܨܽܘܪܬܶܗ ܕܡܳܪܳܐ ܠܥܶܠ ܡܶܢ ܣܳܟ̣ܳܐ ܗ̱ܝ ܒܰܫܒܺܝ̈ܚܳܬ݂ܐ</l>
                <l n="327">ܢܼܶܦܽܘܫ ܝܰܘܣܶܦ ܩܰܠܺܝܠ ܛܽܘܪܳܐ ܡܶܢ ܦܳܪܽܘܩܳܐ</l>
                <l n="328">ܕܺܝܚܺܝܕܳܐܺܝܬ ܢܼܶܪܕܶܐ ܒܽܐܘܪܚܶܗ ܝܺܚܺܝܕܳܝܳܐ</l>
                <l n="329">ܓܰܢ̱ܒܳܪܳܐܺܝܬ ܥܼܰܠ ܒܰܪ ܚܺܐܪ̈ܶܐ ܠܓܰܘܳܗܿ ܕܰܫܝܽܘܠ</l>
                <l n="330">ܘܟܽܠܗܽܘܢ ܓܰܙ̈ܶܐ ܕܡܰܘܬܳܐ ܐܶܚܼܪܰܒ ܟܰܕ ܢܿܳܦܶܩ ܗܘܼܳܐ </l>
                <l n="331">ܙܠܼܰܚ ܗܘܼܳܐ ܣܰܒܪܳܐ ܥܰܠ ܥܰܢܺܝ̈ܕܶܐ ܒܰܐܘܽܘ̈ܢܰܝܗܽܘܢ </l>
                <l n="332">ܘܡܺܝ̈ܠܶܐ ܕܫܰܝܢܳܐ ܣܼܳܡ ܒܰܐܒܕܳܢܳܐ ܟܰܕ ܢܿܳܦܶܩ ܗܘܼܳܐ</l>
                <l n="333">ܢܚܼܶܬ ܒܰܠܚܽܘܕܰܘܗ̱ܝ ܘܰܒܣܰܓܺܝ̈ܶܐܐ ܣܠܼܶܩ ܐܰܝܟ ܕܰܟܬܺܝܼܒ</l>
                <l n="334">ܘܥܰܩܪܳܗܿ ܠܰܫܝܽܘܠ ܘܰܦܢܼܳܐ ܒܥܽܘܫܢܳܐ ܠܰܐܬ݂ܪܶܗ ܕܰܐܒܽܘܗ̱ܝ</l>
                <l n="335">ܥܕܰܡܳܐ ܠܗܳܪܟܳܐ ܠܳܐ ܡܿܳܛܶܐ ܗܘܼܳܐ ܢܥܰܙܶܐ ܝܰܘܣܶܦ </l>
                <l n="336">ܐܳܦܠܳܐ ܡܶܬܬܒܰܥ ܢܶܣܥܽܘܪ ܗܳܠܶܝܢ ܝܰܩܺܝܪ̈ܳܬ݂ܳܐ</l>
                <l n="337">ܡܚܺܝܼܠ ܡܶܢ ܡܳܪܰܢ ܐܰܝܟ ܕܡܶܢ ܓܽܘܫܡܳܐ ܛܶܠܳܢܺܝܬ݂ܐ</l>
                <l n="338">ܕܡܽܘܼܬ݂ܳܐ ܪܫܼܰܡ ܗܘܼܳܐ ܘܰܐܟܡܳܐ ܕܶܐܫܼܟܰܚ ܐܰܣܼܓܺܝ ܫܽܘܦܪܳܗܿ</l>
                <l n="339">ܚܣܳܡܳܐ ܫܰܚܼܩܶܗ ܐܰܝܟ ܕܰܡܫܺܝܚܳܐ ܙܩܺܝܼܦ ܒܰܚܣܳܡܳܐ</l>
                <l n="340">ܐܰܚܰܘ̈ܗ̱ܝ ܣܰܩܪܽܘܗ̱ܝ ܐܰܟ݂ܡܳܐ ܕܟܳܗ̈ܢܶܐ ܠܒܰܪ ܐܰܠܳܗܳܐ</l>
                <l n="341">ܢܰܚܬܰܘ̈ܗ̱ܝ ܐܰܫܼܠܰܚܘ ܘܰܠܦܳܪܽܘܩܰܢ ܗܺܝ ܐܶܣܼܬܰܥܪܰܬ݂݀</l>
                <l n="342">ܒܚܶܠܡܰܘ̈ܗ̱ܝ ܒܼܰܙܰܚܘ ܘܗܳܝܼ ܗܿܺܝ ܕܰܗܘܼܳܬ݀ ܠܺܝܼܚܺܝܕܳܝܳܐ</l>
                <l n="343">ܒܓܽܘܒܳܐ ܚܰܒܼܫܽܘܗ̱ܝ ܐܳܦ ܕܳܡܿܶܐ ܗܘܼܳܐ ܠܩܰܒܪܶܗ ܕܰܒܪܳܐ</l>
                <l n="344">ܘܡܶܛܽܠܗܳܢܳܐ ܨܰܠܡܳܐ ܕܚ̈ܰܫܶܐ ܛܥܺܝܢ ܐܰܝܟ ܕܶܐܿܡܪܶܬ</l>
                <l n="345">ܐܶܫܠܶܐ ܗܳܫܳܐ ܡܶܢ ܬܰܫܥܺܝܬ݂ܗ ܕܰܡܠܶܐ ܫܽܘܦܪ̈ܶܐ</l>
                <l n="346">ܕܡܺܐܡܪܶܗ ܢܰܓܺܝܪ ܘܶܐܢܿܳܐ ܡܚܺܝܼܠ ܐ̱ܢܳܐ ܡܶܢ ܪܰܒܽܘܬ݂ܗ</l>
                <l n="347">ܬܶܬܼܢܺܝܚ ܡܶܠܬ݂ܐ ܒܽܐܘܪܚܶܗ ܪܰܒܬ݂ܐ ܕܰܥܛܺܝܼܦ ܐ̱ܪ̈ܳܙܶܐ</l>
                <l n="348">ܕܣܿܰܓܺܝ ܛܰܘܪ̈ܶܐ ܩܰܝܳܡܺܝܢ ܠܳܗ ܬܼܶܪܕܶܐ ܥܰܡܶܗ</l>
                <l n="349">ܥܕܰܡܳܐ ܠܓܽܘܒܳܐ ܢܰܓܼܕܰܢܝ̱ ܡܺܐܡܪܳܐ ܘܢܰܘܚܳܐ ܝܰܗܼܒ ܠܺܝ </l>
                <l n="350">ܒܪܺܝܼܟ ܒܰܪ ܚܰܝܳܐ ܕܟܽܠܗܽܘܢ ܟܺܐܢ̈ܶܐ ܒܶܗ ܨܺܝܪܺܝܢ ܗ̱ܘܰܘ</l>
            </div>

        </body>
    </text>
</TEI>
