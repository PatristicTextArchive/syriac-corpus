<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8953">Discourse 77</title>
                <title xml:lang="en" level="s" ref="http://syriaca.org/work/8876">Ascetic Discourses, Part 1</title>
                <title level="s">Digital Syriac Corpus</title>
                <author ref="http://syriaca.org/person/550">Isaac of Nineveh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">Paulus Bedjan</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"/>
                </respStmt>
            </titleStmt>
            <editionStmt>
                <edition n="0.1"/>
                <respStmt>
                    <resp>based upon</resp>
                    <name><ptr target="#sourceDesc1"/></name>
                </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/468</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>
                    
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
                        <editor>
                            <forename>Paulus</forename>
                            <surname>Bedjan</surname>
                        </editor>
                        <title level="m">Mar Isaacus Ninivita. De perfectione religiosa.</title>
                        <idno type="URI"/>
                        <idno type="zotero">1102</idno>
                        <imprint>
                            <pubPlace>Paris/Leipzig</pubPlace>
                            <publisher>Otto Harrassowitz</publisher>
                            <date>1909</date>
                        </imprint>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc status="UncorrectedTranscription"> 
            <change when="2019-03-05" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="rubric" xml:lang="syr">
                <l>ܪܹܫܵܐ ܗܵܢܵܐ: ܚܲܝܹ̈ܐ ܡܠܸܐ. ܥܙ.</l>
            </div>
            <div type="body" xml:lang="syr">
                <l>ܐܘܿ ܒܲܪܢܵܫܵܐ ܚܲܠܵܫܵܐ: ܨܵܒܹ̇ܐ ܐܲܢ̄ܬܿ ܠܡܸܫܟܵܚܘܼ ܚܲܝܹ̈ܐ؟ ܗܲܝܡܵܢܘܼܬܼܵܐ</l>
                <l>ܘܡܲܟܿܝܼܘܟܼܘܼܬܼܵܐ ܠܒܼܘܿܟܼ ܠܵܟܼ: ܕܲܒܼܗܹܝܢ ܬܸܫܟܲܚ ܪ̈ܲܚܡܹܐ ܘܥܘܼܕܼܪܵܢܵܐ</l>
                <l>ܘܡܲܡܠܸܐ ܒܠܸܒܵܐ ܡ̣ܢ ܠܘܵܬܼ ܐܲܠܵܗܵܐ: ܥܲܡ ܢܘܼܛܵܪܵܐ ܕܒܼܤܸܝܵܐ</l>
                <l>ܘܲܒܼܓܸܐܝܵܐ. ܨܵܒܹ̇ܐ ܐܲܢ̄ܬܿ ܕܹܝܢ ܠܗܹܝܢ ܠܗܵܠܹܝܢ ܠܡܸܩܢܵܐ ܕܐܝܼܬܲܝܗܹܝܢ</l>
                <l>ܡܥܝܼܢܵܐ ܕܚܲܝܹ̈ܐ؟ ܦܫܝܼܛܘܼܬܼܵܐ ܠܒܼܘܿܟܼ ܠܵܟܼ: ܡ̣ܢ ܫܘܼܪܵܝܵܐ. ܒܲܦܫܝܼܛܘܼܬܼܵܐ</l>
                <l>ܗܲܠܸܟܼ ܩܕܼܵܡ ܐܲܠܵܗܵܐ: ܘܠܵܘ ܒܝܼܕܲܥܬܼܵܐ. ܠܲܦܫܝܼܛܘܼܬܼܵܐ: ܗܲܝܡܵܢܘܼܬܼܵܐ</l>
                <l>ܢܲܩܝܼܦܵܐ. ܠܩܲܛܝܼܢܘܼܬܼܵܐ ܕܹܝܢ ܘܗܘܼܦܵܟܼ ܚܘܼ̈ܫܵܒܹܐ ܕܝܼܕܲܝܬܼܵܐ:</l>
                <l>ܡܲܤܒܿܪ̈ܵܢܘܵܬܼܵܐ. ܠܡܲܤܒܿܪ̈ܵܢܘܵܬܼܵܐ ܕܹܝܢ: ܪܲܚܝܼܩܘܼܬܼܵܐ ܕܡ̣ܢ ܐܲܠܵܗܵܐ.</l>
                <l>ܐܸܡܲܬܼܝ ܕܢܲܦܝܼܠ ܐܲܢ̄ܬܿ ܩܕܼܵܡ ܐܲܠܵܗܵܐ ܒܲܨܠܘܿܬܼܵܐ: ܗܵܟܲܢܵܐ ܗ̤ܘܝܼ</l>
                <l>ܒܚܘܼܫܵܒܼܵܟܼ: ܐܲܝܟܼ ܫܵܘܫܡܵܢܵܐ: ܘܐܲܝܟܼ ܪ̈ܲܚܫܵܐ ܕܐܲܪܥܵܐ: ܘܐܲܝܟܼ</l>
                <l>ܚܲܒܿܫܘܼܫܬܼܵܐ. ܘܩܘܼܪܝܵܐܝܼܬܼ ܠܲܓܼܠܸܓܼ: ܘܠܵܐ ܬܡܲܠܸܠ ܩܕܼܵܡܵܘܗܝ</l>
                <l>ܒܝܼܕܲܥܬܼܵܐ. ܒܬܲܪܥܝܼܬܼܵܐ ܫܒܲܪܬܼܵܐ ܐܸܬܼܩܲܪܲܒܼ ܠܘܵܬܼ ܐܲܠܵܗܵܐ ܘܗܲܠܸܟܼ</l>
                <l>ܩܕܼܵܡܵܘܗܝ: ܕܬܸܫܬܿܘܸܐ ܠܗܵܝ̇ ܒܛܝܼܠܘܼܬܼܵܐ ܐܲܒܼܵܗܵܝܬܼܵܐ: ܕܗܵܘ̇ܝܵܐ</l>
                <l>ܠܐܲܒܼܵܗܹ̈ܐ ܥܲܠ ܒܢܲܝ̈ܗܘܿܢ ܫܲܒܼܪܹ̈ܐ. ܐܲܡܝܼܪ: ܕܢܵܛܲܪ ܠܫܲܒܼܪܹ̈ܐ ܡܵܪܝܵܐ.</l>
                <l></l>
                <pb n="525"/>
                <l></l>
                <l>ܩܵܪܹܒܼ ܫܲܒܼܪܵܐ ܨܹܝܕܼ ܚܸܘܝܵܐ: ܘܠܵܒܹ̇ܟܼ ܠܹܗ ܒܨܵܘܪܹܗ: ܘܠܵܐ ܡܲܟܸܐ</l>
                <l>ܠܹܗ. ܥܲܪܛܸܠ ܡܗܲܠܸܟܼ ܫܲܒܼܪܵܐ: ܟ̱ܠܹܗ ܤܲܬܼܘܵܐ. ܘܟܲܕܼ ܐ̄ܚܪ̈ܵܢܹܐ</l>
                <l>ܠܒܼܝܼܫܝܼܢ ܘܲܡܟܲܤܹܝܢ: ܥܲܠܝܼܠ ܩܘܼܪܵܐ ܒܟܼܠܗܘܿܢ ܗܲܕܵܡܲܝ̈ܗܘܿܢ. ܗ̤ܘ</l>
                <l>ܫܠܝܼܚ ܘܝܲܐܼܝܼܒܼ ܒܝܵܘܡܵܐ ܕܥܲܪܝܵܐ ܘܲܓܼܠܝܼܕܼܵܐ: ܘܠܵܐ ܚܵܐܹ̇ܫ. ܡܸܛܠ</l>
                <l>ܕܲܡܚܲܦܲܝ ܓܘܼܫܡܵܐ ܕܫܲܒܼܪܘܼܬܼܗܘܿܢ ܒܲܠܒܼܘܼܫܵܐ ܐ̄ܚܪܹܢܵܐ ܕܠܵܐ</l>
                <l>ܡܸܬܼܚܙܸܐ: ܡ̣ܢ ܗܵܝ̇ ܒܛܝܼܠܘܼܬܼܵܐ ܟܤܝܼܬܼܵܐ ܕܢܵܛ̇ܪܵܐ ܪܲܥܕܘܼܬܼܵܐ</l>
                <l>ܕܗܲܕܵܡ݂ܹ̈ܐ ܕܫܲܒܼܪܘܼܬܼܵܐ: ܕܠܵܐ ܢܸܬܼܩܲܪܲܒܼ ܠܗܘܿܢ ܢܸܟܼܝܵܢܵܐ ܕܡ̣ܢ</l>
                <l>ܡܸܕܸܡ. ܗܵܫܵܐ ܡܗܲܝܡܸܢ ܐܲܢ̄ܬܿ ܕܐܝܼܬܼ ܒܛܝܼܠܘܼܬܼܵܐ ܟܤܝܼܬܼܵܐ:</l>
                <l>ܕܲܠܓܼܘܼܫܡܵܐ ܪܲܓܼܝܵܐ ܕܝܲܬܝܼܪ ܢܩܸܐ ܘܲܕܼܠܝܼܸܠ ܠܟܼܠ ܢܸܟܼܝܵܢ̈ܝܼܢ: ܡܸܛܠ</l>
                <l>ܪܲܓܼܝܘܼܬܹܗ ܘܲܡܚܝܼܸܠܘܼܬܼܵܐ ܕܪ̈ܘܼܟܵܒܼܵܘܗܝ: ܘܲܢܛܝܼܪ ܡܸܨܥܲܬܼ</l>
                <l>ܤܲܩܘܼ̈ܒܼܠܵܝܵܬܼܵܐ: ܘܠܵܐ ܡܲܚ̈ܫܵܢ ܠܹܗ؟ ܢܵܛܲܪ ܠܲܡ ܠܫܲܒܼܪܹ̈ܐ ܡܵܪܝܵܐ. ܠܵܐ</l>
                <l>ܡܸܛܠ ܫܲܒܼܪܹ̈ܐ ܕܒܲܟܼܝܵܢܵܐ ܒܲܠܚܘܿܕܼ ܬܸܫܡܲܥ ܘܲܬܼܗܲܝܡܸܢ ܗܵܠܹܝܢ: ܐܸܠܵܐ</l>
                <l>ܐܵܦ ܕܐܲܝܠܹܝܢ ܕܟܲܕܼ ܐܝܼܬܲܝܗܘܿܢ ܚܲܟܿܝܼ̈ܡܹܐ ܒܥܵܠܡܵܐ: ܫܵܒܼܩ̇ܝܼܢ</l>
                <l>ܝܑܼܕܲܥܬܼܗܘܿܢ: ܘܥܲܠ ܗܵܝ̇ ܚܸܟܼܡܼܵܐ ܤܵܦܩܲܬܼ ܠܟܼܠ ܡܸܤܬܲܡܟܿܝܼܢ:</l>
                <l>ܘܗܵܘܹ̇ܝܢ ܫܲܒܼܪ̈ܝܼܢ ܒܨܸܒܼܝܵܢܗܘܿܢ. ܘܗܵܝܕܹܝܢ ܝܵܠܦ̇ܝܼܢ ܚܸܟܼܡܬܼܵܐ: ܗܵܝ̇ ܕܠܵܐ</l>
                <l>ܡܸܬܼܝܼܠܦܵܐ ܒܥܲܡ̈ܠܿܠ ܕܕܼܘܼܪܵܫܵܐ.</l>
                <l>ܘܫܲܦܝܼܪ ܐܸܡ݂ܲܪ ܐܵܦ ܚܲܟܿܝܼܡ ܒܐܲܠܵܗܵܝ̈ܵܬܐ ܛܘܼܒܼܵܢܵܐ ܫܠܝܼܚܵܐ ܟܲܕܼ</l>
                <l>ܡܲܪܬܸܐ: ܕܡܲܢ ܕܤܵܒܲܪ ܕܚܲܟܝܼܡ ܗ̄ܘ̣ ܒܥܵܠܡܵܐ ܗܵܢܵܐ: ܢܸܗܘܸܐ ܠܹܗ</l>
                <l>ܤܲܟܼܠܵܐ: ܕܢܸܗܘܸܐ ܚܲܟܝܼܡܵܐ. ܒܪܲܡ ܐܲܦܝܼܣ ܠܐܲܠܵܗܵܐ: ܕܢܸܬܸܠ ܠܵܟܼ</l>
                <l>ܕܬܸܡܛܸܐ ܠܲܡܫܘܼܚܬܼܵܐ ܕܗܲܝܡܵܢܘܼܬܼܵܐ. ܐܸܢܕܹܝܢ ܠܒܼܘܼܤܵܡܵܗ̇</l>
                <l>ܕܗܲܝܡܵܢܘܼܬܼܵܐ ܬܲܪܓܸܫ ܒܢܲܦܫܵܟܼ: ܠܵܐ ܥܲܡܩܵܐ ܠܝܼ ܕܐܹܡܲܪ: ܕܬܼܘܼܒܼ</l>
                <l>ܠܵܐ ܗܵܘܹ̇ܐ ܡܸܕܸܡ ܕܟܼܵܠܹ̇ܐ ܠܵܗ̇ ܡ̣ܢ ܡܫܝܼܚܵܐ. ܘܠܵܐ ܥܲܤܩܵܐ ܠܵܗ̇</l>
                <l></l>
                <pb n="526"/>
                <l></l>
                <l>ܠܡܸܫܬܿܒܼܵܝܘܼ ܒܟܼܠܥܸܕܵܢ ܡ̣ܢ ܐܲܪ̈ܥܵܢܵܝܵܬܼܵܐ: ܘܲܠܡܸܛܥܵܐ ܠܥܵܠܡܵܐ ܗܵܢܵܐ</l>
                <l>ܡܚܝܼܠܵܐ: ܘܲܠܥܘܼܗܕܵܢܵܐ ܕܨܸܒܼ̈ܘܵܬܹܗ. ܚܠܵܦ ܗܵܕܹܐ: ܕܠܵܐ ܡܲܐܝܼܢܘܼ</l>
                <l>ܨܲܠܵܐ: ܘܲܒܼܕܸܡ̈ܥܹܐ ܒܥܝܼܗ̇: ܘܚܲܡܝܼܡܵܐܝܼܬܼ ܐܸܬܼܚܲܢܲܢ. ܘܲܒܼܝܼܨܝܼܦܘܼܬܼܵܐ</l>
                <l>ܤܲܓܝܼܐܬܼܵܐ ܐܸܬܼܟܲܫܲܦ: ܥܕܲܡܵܐ ܕܬܸܤܲܒܼ. ܕܬܼܘܼܒܼ: ܠܵܐ ܠܵܐܹ̇ܐ ܐܲܢ̄ܬܿ.</l>
                <l>ܠܗܵܕܹܐ ܕܹܝܢ ܡܸܫܬܘܸܐ ܐܲܢ̄ܬܿ: ܐܸܢ ܩܲܕܼܡܵܝܑܬܼ ܬܸܥܨܸܐ ܐܲܢ̄ܬܿ ܢܲܦܫܵܟܼ:</l>
                <l>ܠܡܸܫܕܵܐ ܨܸܦܬܼܵܟܼ ܥܲܠ ܐܲܠܵܗܵܐ ܒܗܲܝܡܵܢܘܼܬܼܵܐ: ܘܲܬܼܚܲܠܸܦ ܒܛܝܼܠܘܼܬܼܵܟܼ</l>
                <l>ܒܲܒܼܛܝܼܠܘܼܬܼܵܐ ܕܝܼܠܹܗ. ܘܗܵܝܕܹܝܢ ܡܵܐ ܕܚܵܙܹ̇ܐ ܠܨܸܒܼܝܵܢܵܟܼ ܕܲܒܼܟܼܠܵܗ̇</l>
                <l>ܫܲܦܝܘܼܬܼܵܐ ܕܬܲܪܥܝܼܬܼܵܐ ܗܲܝܡܸܢܬܵܝܗܝ ܠܐܲܠܵܗܵܐ ܥܲܠ ܨܸܒܼ̈ܘܵܬܼܵܟܼ:</l>
                <l>ܘܲܥ̣ܨܲܝܬܿ ܢܲܦܫܵܟܼ ܕܬܸܬܟܸܠ ܥܲܠ ܐܲܠܵܗܵܐ ܝܲܬܝܼܪ ܡ̣ܢ ܕܥܲܠ ܢܲܦܫܵܟܼ:</l>
                <l>ܗܵܕܹܝܢ ܗܵܘ̇ ܚܲܝܠܵܐ ܕܠܵܐ ܡܦܵܣ ܐܲܢ̄ܬܿ ܒܹܗ ܡܲܓܸܢ ܥܠܲܝܟܼ:</l>
                <l>ܕܡܲܪܓܫܵܢܵܐܝܼܬܼ ܬܸܚܲܫ ܒܚܲܝܠܵܐ ܕܐܝܼܬܼ ܠܘܵܬܼܵܟܼ: ܕܠܵܐ ܦܘܼܠܵܓܼܵܐ.</l>
                <l>ܒܗܵܢܵܐ ܚܲܝܠܵܐ ܗ̄ܘ̣ ܕܟܲܕܼ ܡܲܪܓܫܝܼܢ ܤܲܓܝܼ̈ܐܹܐ ܥܵܐܹ̇ܠܝܼܢ ܠܢܘܼܪܵܐ ܘܠܵܐ</l>
                <l>ܕܲܚ̇ܠܝܼܢ: ܘܕܼܵܪܟܿܝܼܢ ܥܲܠ ܡܲܝ̈ܵܐ ܘܠܵܐ ܡܸܬܼܦܲܠܓܼܝܼܢ ܚܘܼܫܵܒܲܝ̈ܗܘܿܢ</l>
                <l>ܕܕܲܡ ܡܸܬܿܛܲܒܿܥܝܼܢ ܒܓܼܵܘܗܘܿܢ. ܡܸܛܠ ܕܲܡܚܲܠܵܐ ܠܗܘܿܢ</l>
                <l>ܗܲܝܡܵܢܘܼܬܼܵܐ ܠܪܸ̈ܓܼܫܹܝܗ̇ ܕܢܲܦܫܵܐ: ܘܐܲܝܟܼ ܡܲܢ ܕܲܦܝܵܤܵܐ ܡܸܕܸܡ ܠܵܐ</l>
                <l>ܡܸܬܼܚܲܙܝܵܢܵܐ ܡܲܪܓܫܵܐ ܗ̤ܝ ܒܵܗ̇ ܕܠܵܐ ܢܸܬܼܡܚܸܠ ܚܘܼܫܵܒܼܵܐ: ܘܠܵܐ</l>
                <l>ܢܚܘܼܪ ܒܚܲܙܵܬܼܵܐ ܕܨܸܒܼ̈ܘܵܬܼܵܐ ܕܚܝܼ̈ܠܵܬܼܵܐ: ܐܸܠܵܐ ܒܚܵܘܪܵܐ ܡܸܕܸܡ ܕܲܡܥܲܠܲܝ</l>
                <l>ܡ̣ܢ ܪܸ̈ܓܼܫܹܐ. ܚܙܝܼ ܕܲܠܡܵܐ ܡܸܤܬܲܒܼܪܵܐ ܠܵܟܼ ܟܠ ܟ̱ܠܹܗ: ܕܗܵܝ̇</l>
                <l>ܝܑܼܕܲܥܬܼܵܐ ܪܘܼܚܵܢܵܝܬܼܵܐ ܒܗܵܕܹܐ ܝܑܼܕܲܥܬܼܵܐ ܕܲܢܦܸܫ ܡܸܬܼܩܲܒܿܠܵܐ. ܠܵܘ ܒܲܠܚܘܿܕܼ</l>
                <l>ܕܠܵܐ ܡܸܫܟܿܚܵܐ ܕܬܸܬܼܩܲܒܲܠ ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܐ ܒܗܵܕܹܐ ܝܑܼܕܲܥܬܼܵܐ</l>
                <l>ܢܲܦܫܵܢܵܝܬܼܵܐ: ܐܸܠܵܐ ܕܐܵܦܠܵܐ ܡܲܪܓܵܫܘܼ ܢܲܪܓܫܘܼܢ ܒܵܗ̇ ܡܲܨܝܵܐ</l>
                <l>ܕܢܸܫܬܘܘܿܢ: ܐܲܝܠܹܝܢ ܕܲܒܼܗܵܕܹܐ ܡܸܬܼܚܲܦܛܝܼܢ ܠܡܸܬܼܿܕܲܪܵܫܘܼ. ܘܐܸܢ ܐܝܼܬܼ</l>
                <l></l>
                <pb n="527"/>
                <l></l>
                <l>ܡܸܢܗܘܿܢ ܕܨܵܒܹ̇ܐ ܠܡܸܬܼܩܲܪܵܒܼܘܼ ܠܗܵܝ̇ ܝܑܼܕܲܥܬܼܵܐ ܕܪܘܼܚ: ܥܕܲܡܵܐ</l>
                <l>ܕܟܼܵܦܲܪ ܒܗܵܕܹܐ ܘܲܒܼܟܼܠܗܘܿܢ ܩܸܦ̈ܠܹܐ ܕܩܲܛܝܼܢܘܼܬܼܵܗ̇ ܘܲܒܼܥܘܼܪ̈ܙܵܠܹܝܗ̇:</l>
                <l>ܘܩܵܐܹ̇ܡ ܒܫܲܒܼܪܘܼܬܼܵܐ ܕܬܲܪܥܝܼܬܼܵܐ: ܐܵܦܠܵܐ ܩܲܠܝܼܠ ܕܢܸܬܼܩܲܪܲܒܼ ܠܘܵܬܼܵܗ̇</l>
                <l>ܕܗܵܝ̇ ܡܸܫܟܲܚ. ܐܸܠܵܐ ܘܥܘܼܟܵܪܹ̈ܐ ܤܲܓܝܼ̈ܐܹܐ ܗܵܘܹ̇ܝܢ ܠܹܗ ܥܝܵܕܼ̈ܝܗ̇</l>
                <l>ܘܙܵܘܥܹ̈ܝܗ̇ ܡܦܲܬ̈ܠܹܐ: ܥܕܲܡܵܐ ܕܲܒܼܩܲܠܝܼܠ ܩܲܠܝܼܠ ܛܵܥܹ̇ܐ ܠܗܘܿܢ.</l>
                <l>ܗܵܝ̇ ܝܑܼܕܲܥܬܼܵܐ ܪܘܼܚܵܢܵܝܬܼܵܐ: ܦܫܝܼܛܬܼܵܐ ܗ̣̄ܝ. ܘܲܒܼܚܘܼ̈ܫܵܒܹܐ ܢܲܦܫܵܢܵܝܹ̈ܐ:</l>
                <l>ܠܵܐ ܡܲܙܠܓܼܵܐ. ܥܕܲܡܵܐ ܕܡܸܬܼܚܲܪܲܪ ܪܸܥܝܵܢܵܐ ܡ̣ܢ ܤܲܓܝܼܐܘܼܬܼ ܚܘܼ̈ܫܵܒܹܐ:</l>
                <l>ܘܐܵܬܹ̇ܐ ܠܲܚܕܼܵܐ ܦܫܝܼܛܘܼܬܼܵܐ ܕܕܲܟܼܝܘܼܬܼܵܐ: ܐܵܦܠܵܐ ܕܢܲܪܓܸܫ ܒܪ̈ܘܼܚܵܢܵܝܬܼܵܐ</l>
                <l>ܡܸܫܟܲܚ. ܗܵܢܵܐ ܕܹܝܢ ܛܲܟܼܤܵܐ ܕܝܼܕܲܥܬܼܵܐ: ܕܢܸܪܓܲܫ ܐ̄ܢܵܫ ܒܗܵܘ̇</l>
                <l>ܒܘܼܤܵܡܵܐ ܕܚܲܝܹ̈ܐ ܕܗܵܘ̇ ܥܵܠܡܵܐ ܡ̣ܢ ܗܵܪܟܵܐ: ܠܤܲܓܝܼܐܝܼܬܼ ܚܘܼ̈ܫܵܒܹܐ</l>
                <l>ܡܲܤܠܸܐ. ܘܝܼܕܲܥܬܼܵܐ ܗܵܕܹܐ ܕܲܢܦܸܫ: ܠܒܲܪ ܡ̣ܢ ܟܢܘܼ̈ܫܝܹܐ ܕܲܤܒܼܝܼܤܘܼܬܼ</l>
                <l>ܚܘܼ̈ܫܵܒܹܐ: ܕܬܸܕܲܥ ܡܸܕܸܡ ܐ̄ܚܪܹܝܢ: ܕܲܒܼܫܲܦܝܘܼܬܼ ܪܸܥܝܵܢܵܐ ܡܸܬܼܩܲܒܲܠ:</l>
                <l>ܠܵܐ ܡܸܫܟܿܚܵܐ. ܘܡܸܠܬܹܗ ܕܡܵܪܲܢ: ܠܵܐ ܡܸܬܿܕܲܓܠܵܐ. ܐܸܢ ܠܵܐ</l>
                <l>ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ: ܠܡܸܥܲܠ ܠܡܲܠܟܘܼܬܹܗ</l>
                <l>ܕܐܲܠܵܗܵܐ: ܠܵܐ ܡܸܫܟܿܚܝܼܢ ܐܢ̄ܬܿܘܿܢ. ܘܗܵܐ: ܤܲܓܝܼ̈ܐܹܐ ܕܲܠܗܵܕܹܐ</l>
                <l>ܒܘܿܪܘܼܬܼܵܐ ܠܵܐ ܡܸܬܼܡܲܛܹܝܢ. ܘܲܒܼܝܲܕܼ ܥ̇ܒܼܵܕܲܝ̈ܗܘܿܢ ܫܲܦܝܼܪܹ̈ܐ: ܢܛܝܼܪܵܐ</l>
                <l>ܠܗܘܿܢ ܡܢܵܬܐ ܥܲܡ ܡܵܪܲܢ ܒܡܲܠܟܿܘܼܬܼܵܐ ܕܲܫܡܲܝܵܐ. ܐܲܝܟܼ ܡܵܐ ܕܐܵܦ</l>
                <l>ܡ̣ܢ ܤܘܼܟܵܠܵܐ ܕܛܘܼ̈ܒܹܐ ܕܤܵܡ̣ ܡܦܲܪܫܵܐܝܼܬܼ ܒܲܤܒܲܪܬܹܗ ܡܸܬܼܝܲܕܼܥܵܐ.</l>
                <l>ܕܫܘܼ̈ܚܠܵܦܹܐ: ܥܲܡ ܦܘܼܪ̈ܫܵܢܹܐ ܤܲܓܝܼ̈ܐܹܐ ܕܕܼܘܸܝܵܪܹ̈ܐ ܐܵܘܕܲܥ̣ ܒܗܘܿܢ</l>
                <l>ܒܛܘܼ̈ܒܹܐ. ܕܟܼܠܢܵܫ ܒܟܼܠ ܡܘܼ̈ܫܚܵܢ ܒܟܼܠ ܐܘܼܪܚܵܐ ܕܐܵܙܹ̇ܠ ܠܘܵܬܹܗ:</l>
                <l>ܦܬܼܝܼܚ ܗ̄ܘ̣ ܩܕܼܵܡܵܘܗܝ ܬܲܪܥܵܐ ܕܡܲܠܟܿܘܼܬܼ ܫܡܲܝܵܐ. ܐܸܠܵܐ ܗܵܝ̇</l>
                <l>ܕܐܸܠܵܐ ܬܸܬܼܗܲܦܟܿܘܼܢ ܘܬܸܗܘܘܿܢ ܐܲܝܟܼ ܛܠܵܝܹ̈ܐ: ܠܗܵܕܹܐ ܕܡ̣ܢ ܗܵܪܟܵܐ</l>
                <l></l>
                <pb n="528"/>
                <l></l>
                <l>ܢܲܪܓܸܫ ܐ̄ܢܵܫ ܒܗܵܘ̇ ܒܘܼܤܵܡܵܐ ܕܡܲܠܟܿܘܼܬܼܵܐ ܐܵܡܲ̈ܪ. ܡܲܠܟܿܘܼܬܼܵܐ</l>
                <l>ܕܲܫܡܲܝܵܐ: ܬܹܐܘܿܪܝܼܵܐ ܪܘܼܚܵܢܵܝܬܼܵܐ ܐܵܡ̇ܪܝܼܢ ܕܐܝܼܬܹܝܗ̇. ܘܗܵܕܹܐ ܠܵܐ ܗ̄ܘ̣ܵܐ</l>
                <l>ܒܥܲܡ̈ܠܹܐ ܕܚܘܼ̈ܫܵܒܹܐ ܡܸܫܢܲܟܼܚܵܐ: ܐܸܠܵܐ ܡ̣ܢ ܛܲܝܒܿܘܼܬܼܵܐ ܡܸܬܿܛܲܥܡܵܐ.</l>
                <l>ܘܲܥܕܲܡܵܐ ܕܡܸܬܿܕܲܟܸܐ ܐ̄ܢܵܫ: ܐܵܦܠܵܐ ܕܢܸܫܡܲܥ ܬܘܼܒܼ ܤܵܦܹ̇ܿܩ.</l>
                <l>ܡܸܛܠ ܕܡ̣ܢ ܝܘܼܠܦܵܢܵܐ: ܠܵܐ ܡܸܬܼܩܲܢܝܵܐ. ܐܸܢ ܬܸܡܛܸܐ ܕܹܝܢ</l>
                <l>ܠܕܲܟܼܝܘܼܬܼܵܐ ܒܹܪܝ: ܗܵܝ̇ ܕܡܸܬܼܩܲܝܢܵܐ ܡ̣ܢ ܗܲܝܡܵܢܘܼܬܼܵܐ ܕܠܸܒܵܐ ܘܲܒܼܫܸܠܝܵܐ</l>
                <l>ܕܡ̣ܢ ܒܢܲܝ̈ܢܵܫܵܐ: ܘܛܵܥܹ̇ܐ ܐܲܢ̄ܬܿ ܠܝܼܕܲܥܬܹܗ ܕܗܵܢܵܐ ܥܵܠܡܵܐ: ܟܲܕܼ ܠܵܐ</l>
                <l>ܪܓܼܝܼܫ ܐܲܢ̄ܬܿ: ܒܓܼܵܘܵܟܼ ܡܸܫܬܲܟܼܚܵܐ ܡܸܢܫܹܠܝ: ܕܠܵܐ ܥܘܼܩܵܒܼܵܐ</l>
                <l>ܕܒܼܵܬܼܪܵܗ̇. ܐܲܩܝܼܡ ܠܲܡ ܩܵܝܑܸܡܬܼܵܐ: ܘܤܘܿܟܼ ܥܠܹܝܗ̇ ܡܸܫܚܵܐ.</l>
                <l>ܘܬܸܫܟܲܚ: ܤܝܼܡܬܼܵܟܼ: ܒܓܼܵܘܵܟܼ. ܐܸܢܕܹܝܢ ܒܫܲܪ̈ܒܘܿܩܝܵܬܼܵܗ̇ ܕܝܼܕܲܥܵܬܐ</l>
                <l>ܢܲܦܫܵܢܵܝܬܐ ܬܸܬܿܚܸܕܼ: ܠܵܐ ܤܲܢܝܵܐ ܠܝܼ ܕܐܹܡܲܪ: ܕܠܝܼܠ ܗ̄ܘ̣ ܠܵܟܼ ܡ̣ܢ</l>
                <l>ܐܲܤܘܼܪܹ̈ܐ ܕܦܲܪܙܠܵܐ ܠܡܸܬܼܦܲܠܵܛܘܼ: ܐܵܘ ܡܸܢܵܗ̇ ܘܠܵܐ ܪܲܚܝܼܩ ܐܲܢ̄ܬܿ</l>
                <l>ܒܐܲܡܝܼܢܘܼ ܡ̣ܢ ܦܲܚܹ̈ܐ ܕܛܵܥܝܘܼܬܼܵܐ: ܘܠܵܐ ܡ̣ܢ ܡܬܼܘܿܡ ܬܸܫܟܲܚ</l>
                <l>ܬܸܤܲܒܼ ܦܵܪܹܗ̄ܤܝܼܵܐ ܘܬܼܘܼܟܼܠܵܢܵܐ ܕܲܠܘܵܬܼ ܡܵܪܲܢ. ܘܲܒܼܟܼܠܥܸܕܵܢ ܥܲܠ</l>
                <l>ܦܘܼܡܹܗ ܕܤܲܝܦܵܐ ܪܵܕܹܐ ܐܲܢ̄ܬܿ: ܘܲܕܿܬܸܗܘܸܐ ܕܠܵܐ ܚܲܫܵܐ ܠܲܓܼܡܵܪ</l>
                <l>ܠܵܐ ܡܸܫܟܲܚ ܐܲܢ̄ܬܿ.</l>
                <l>ܒܲܡܚܝܠܘܼܬܼܵܐ ܐܸܬܼܓܵܘܲܣ ܘܒܲܦܫܝܼܛܘܼܬܼܵܐ: ܕܬܸܚܸܐ ܩܕܼܵܐ ܐܲܠܵܗܵܐ</l>
                <l>ܫܲܦܝܼܪ: ܘܲܕܼܠܵܐ ܨܸܦܬܼܵܐ ܬܸܗܘܸܐ. ܐܲܝܟܲܢܵܐ ܓܹܝܪ ܕܲܢܲܩܝܼܦ ܛܸܠܵܠܵܐ</l>
                <l>ܠܓܼܘܼܫܡܹ̈ܐ: ܗܵܟܲܢܵܐ ܪ̈ܲܚܡܹܐ ܠܡܘܼܟܵܟܼܵܐ. ܡܵܕܹܝܢ ܐܸܢ ܒܗܵܠܹܝܢ ܨܵܒܹ̇ܐ</l>
                <l>ܐܲܢ̄ܬܿ ܠܡܸܬܼܗܲܦܵܟܼܘܼ: ܠܵܐ ܬܸܬܸܠ ܟܠ ܟ̱ܠܹܗ ܐܝܼܕܵܐ ܠܚܘܼ̈ܫܵܒܹܐ</l>
                <l>ܡܚܝܼ̈ܠܹܐ. ܐܸܢ ܟܠܗܘܿܢ ܢܸܟܼܝܵܢܹ̈ܐ ܘܒܼܝܼ̈ܫܵܬܼܵܐ ܘܩܹܘܲܢܕܹܝܢܘܿܣ ܚܕܝܼܪܝܼܢ</l>
                <l></l>
                <pb n="529"/>
                <l></l>
                <l>ܠܲܟܼ ܘܲܡܕܲܚܠܝܼܢ ܠܵܟܼ: ܠܵܐ ܢܸܬܼܒܛܸܠ ܠܵܟܼ ܕܲܬܼܚܘܼܪ ܒܗܘܿܢ: ܐܵܘ</l>
                <l>ܕܬܸܚܫܘܿܒܼ ܐܸܢܘܿܢ. ܐܸܢ ܚܕܼܵܐ ܙܒܲܢ ܗܲܝܡܸܢܬܿ ܠܐܲܠܵܗܵܐ ܕܤܵܦܹ̇ܩ</l>
                <l>ܠܲܡܢܲܛܵܪܘܼܬܼܵܟܼ ܘܲܢܕܲܒܪܵܟܼ ܘܐܸܙܲܠܬܿ ܒܵܬܼܪܹܗ: ܠܵܐ ܬܘܼܒܼ ܬܹܐܨܲܦ</l>
                <l>ܐܲܢ̄ܬܿ ܕܡܸܕܸܡ ܕܐܲܝܟܼ ܗܵܠܹܝܢ. ܐܸܠܵܐ ܐܸܡܲܪ ܠܢܲܦܫܵܟܼ: ܕܤܵܦܹ̇ܩ ܗ̄ܘ̣</l>
                <l>ܠܟܼܠ: ܗܵܘ̇ ܡܲܢ ܕܐܲܓܼܥ̇ܠܹܬܼ ܠܹܗ ܢܲܦܫܝ ܚܕܼܵܐ ܙܒܲܢ. ܐܸܢܵܐ: ܠܵܐ</l>
                <l>ܩܲܪܝܼܒܼ ܐ̄ܢܵܐ: ܗ̤ܘ ܝܵܕܲܥ.</l>
                <l>ܘܗܵܝܕܹܝܢ ܒܲܥ̇ܒܼܵܕܼܵܐ ܬܸܚܙܸܐ ܬܡܝܼ̈ܗܵܬܹܗ ܕܐܲܠܵܗܵܐ: ܕܐܲܝܟܲܢ ܩܲܪܝܼܒܼ</l>
                <l>ܗ̄ܘ̣ ܒܟܼܠܙܒܼܢ ܦܘܼܪܩܵܢܹܗ ܠܕܼܵܚܠܵܘ̈ܗܝ. ܘܲܚܕܼܝܼܪܵܐ ܠܗܘܿܢ</l>
                <l>ܒܛܝܼܠܘܼܬܹܗ: ܘܠܵܐ ܡܸܬܼܚܲܙܝܵܐ. ܘܠܵܘ ܡܸܛܠ ܕܲܥܲܝ̈ܢܹܐ ܕܲܦܼܓܼܪܵܐ</l>
                <l>ܠܵܐ ܡܸܬܼܚܙܸܐ ܢܵܛܘܿܪܵܐ ܕܥܲܡܵܟܼ: ܬܸܬܼܦܲܠܲܓܼ ܠܵܟܼ ܥܵܠܘܗܝ ܕܐܵܦܠܵܐ</l>
                <l>ܐܝܼܬܼܵܘܗܝ. ܐܝܼܬܼ ܐܸܡܲܬܼܝ ܬܘܼܒܼ: ܕܐܵܦ ܠܥܲܝ̈ܢܹܐ ܕܦܲܓܼܪܵܐ ܡܸܬܼܓܠܸܐ:</l>
                <l>ܐܲܝܟܼ ܕܲܠܫܘܼܪܵܪܵܟܼ ܕܝܼܠܵܟܼ. ܡܵܐ ܕܹܝܢ ܕܲܫ̣ܕܼܵܐ ܡܸܢܹܗ ܒܲܪܢܵܫܵܐ ܟ̱ܠܹܗ</l>
                <l>ܥܘܼܕܼܪܵܢܵܐ ܡܸܬܼܚܲܙܝܵܢܵܐ ܘܤܲܒܼܪܵܐ ܐ̄ܢܵܫܵܝܵܐ: ܘܲܢܩܸܦ̣ ܠܐܲܠܵܗܵܐ</l>
                <l>ܒܗܲܝܡܵܢܘܼܬܼܵܐ ܘܲܒܼܠܸܒܵܐ ܫܲܦܝܵܐ: ܒܲܪ ܫܵܥܬܹܗ ܢܵܩ̇ܦܵܐ ܠܹܗ ܛܲܝܒܿܘܼܬܼܵܐ:</l>
                <l>ܘܓܼܵܠܝܵܐ ܒܹܗ ܚܲܝܠܵܗ̇ ܒܥܘܼܕܼܪ̈ܵܢܹܐ ܡܫܲܚ̈ܠ̱ܦܹܐ. ܠܘܼܩܕܲܡ ܕܹܝܢ:</l>
                <l>ܒܗܵܠܹܝܢ ܓܲܠ̈ܝܵܬܼܵܐ ܘܲܕܼܦܲܓܼܪܵܐ ܡܚܵܘܝܵܐ ܠܹܗ ܥܘܼܕܼܪ̈ܵܢܹܝܗ̇:</l>
                <l>ܒܲܒܼܛܝܼܠܘܼܬܼܵܗ̇ ܕܲܥܠܵܘܗܝ. ܐܲܝܟܼ ܡܲܢ ܕܲܒܼܗܵܠܹܝܢ: ܝܲܬܝܼܪ ܡܨܸܐ</l>
                <l>ܕܢܲܪܓܸܿܫ ܒܚܲܝܠܵܐ ܕܒܲܒܼܛܝܼܠܘܼܬܹܗ ܕܐܲܠܵܗܵܐ ܕܲܥܠܵܘܗܝ.</l>
                <l>ܕܲܒܼܤܘܼܟܵܠܵܐ ܕܐܲܝܠܹܝܢ ܕܓܲܠ̈ܝܵܢ: ܢܸܫܬܲܪܲܪ ܒܐܲܝܠܹܝܢ ܕܟܲܤ̈ܝܵܢ: ܐܲܝܟܼ</l>
                <l>ܕܙܵܕܩ ܠܫܲܒܼܪܘܼܬܼ ܬܲܪܥܝܼܬܹܗ ܘܠܵܐ ܦܲܓܝܼܚܘܼܬܹܗ. ܕܐܲܝܟܼ ܐܲܝܟܲܢ؟</l>
                <l>ܗܵܢܵܘ ܕܹܝܢ ܐܲܝܟܼ ܐ̄ܢܵܫ ܢܹܐܡܲܪ: ܕܡܸܬܿܛܲܝܲܒܼ ܠܹܗ ܤܘܼܢܩܵܢܹܗ ܕܠܵܐ</l>
                <l>ܥܲܡܠܵܐ: ܟܲܕܼ ܠܵܐ ܝܵܨܹ̇ܦ. ܘܡܲܥܒܿܪܵܐ ܡܸܢܹܗ ܓܸܕܼܫܹ̈ܐ ܤܲܓܝܼ̈ܐܹܐ</l>
                <l></l>
                <pb n="530"/>
                <l></l>
                <l>ܕܐܸܬܼܩܲܪܲܒܼܘ ܠܘܵܬܹܗ ܟܡܵܐ ܙܲܒܼ̈ܢܝܼܢ: ܕܲܡܠܹܝܢ ܩܹܘܲܢܕܹܝܢܘܿܣ. ܘܟܲܕܼ</l>
                <l>ܗܘ̤ ܠܵܐ ܒܛܝܼܠ ܠܹܗ ܒܲܕܼܠܵܐ ܪܓܼܝܼܫ: ܕܵܚ̇ܩܵܐ ܡܸܢܹܗ ܛܲܝܒܿܘܼܬܼܵܐ</l>
                <l>ܒܕܼܘܼܡܵܪܵܐ ܪܲܒܵܐ: ܥܲܡ ܫܲܪܟܵܐ ܕܡܸܕܸܡ ܡܸܕܸܡ ܕܡܸܢܫܹܠܝ ܥܵܪܹܨ ܟܲܕܼ</l>
                <l>ܠܵܐ ܪܥܸܐ: ܕܲܟܼܡܵܐ ܙܲܒܼ̈ܢܝܼܢ ܚܘܼܒܵܠܵܐ ܕܢܦܫܵܐ: ܘܡܸܢܗܘܿܢ ܕܦܲܓܼܪܵܐ</l>
                <l>ܡܲܨܝܵܐ ܕܢܸܗܘܸܐ. ܘܢܵܛ̇ܪܵܐ ܠܹܗ ܡܸܢܗܘܿܢ: ܐܲܝܟܼ ܡܪܲܒܿܝܵܢܝܼܬܼܵܐ</l>
                <l>ܕܡܲܛܠܠܵܐ ܘܦܵܪܤܵܐ ܟܸܢܦܹ̈ܿܝܗ̇ ܥܲܠ ܒܢܹ̈ܝܗ̇: ܕܠܵܐ ܢܸܬܸܩܲܪܲܒܼ</l>
                <l>ܠܗܘܿܢ ܢܸܟܼܝܵܢܵܐ. ܘܒܹܗ ܒܥܸܕܵܢܵܐ ܥܵܒܼ̇ܕܵܐ ܠܹܗ: ܕܢܲܪܓܸܫ ܒܐܲܝܠܹܝܢ</l>
                <l>ܕܲܗܘ̤ܵܝ̈. ܟܲܕܼ ܡܚܵܘܝܵܐ ܠܹܗ ܥܸܠܲܬܼ ܐܲܒܼܕܵܢܹܗ: ܒܥܲܝ̈ܢܹܐ ܕܦܲܓܼܪܵܐ.</l>
                <l>ܘܲܠܥܘܼܕܼܪܵܢܹܗ ܕܐܲܠܵܗܵܐ ܕܲܒܼܗܘܿܢ ܒܤܘܼܥܪܵܢܹܐ: ܕܢܝܼܚܵܐܝܼܬܼ.</l>
                <l>ܘܲܠܛܘܼܠܵܩܵܐ ܕܚܲܝܵܘ̈ܗܝ ܕܲܩܪܸܒܼ ܗ̄ܘ̣ܵܐ: ܘܦܲܨܲܝܹܗ ܐܲܠܵܗܵܐ. ܗܵܟܲܢܵܐ</l>
                <l>ܘܲܡܕܲܪܫܵܐ ܠܹܗ: ܐܵܦ ܒܟܲܤ̈ܝܵܬܼܵܐ. ܘܦܵܬܼܚܵܐ ܩܕܼܵܡܵܘܗܝ ܟܡܹܐܢܹ̈ܐ</l>
                <l>ܕܡܲܚܫ̈ܒܼܵܬܼܵܐ: ܘܲܕܼܚܘܼ̈ܫܵܒܹܐ ܥܲܤ̈ܩܲܝ ܠܡܸܬܿܕܲܪܟܵܢܘܼܬܼܵܐ. ܕܲܦܫܝܼܩܵܐܝܼܬܼ</l>
                <l>ܢܸܬܿܕܪܸܟܼ ܠܹܗ ܤܘܼܟܵܠܗܘܿܢ: ܘܢܲܩܝܼܦܘܼܬܼܗܘܿܢ ܕܠܲܚ̈ܕܵܕܹܐ</l>
                <l>ܘܡܲܛܥܝܵܢܘܼܬܼܗܘܿܢ. ܘܐܲܝܢܵܐ ܠܐܲܝܢܵܐ ܢܲܩܝܼܦ: ܘܐܲܝܟܲܢ ܡܸܬܼܝܲܠܕܝܼܢ ܚܲܕܼ</l>
                <l>ܡ̣ܢ ܚܲܕܼ ܘܡܵܘܒܿܕܼܝܼܡ ܠܢܲܦܫܵܐ. ܘܲܡܦܲܪܤܝܵܐ ܩܕܼܵܡܵܘܗܝ ܟ̱ܠܹܗ</l>
                <l>ܟܡܹܐܢܗܘܿܢ ܕܫܹ̈ܐܕܹܐ: ܘܬܲܚܦܝܼܬܼܵܐ ܕܚܘܼܫܵܒܼܵܝ̈ܗܘܿܢ: ܘܡܵܢܵܐ ܢܲܩܝܼܦ</l>
                <l>ܠܟܼܠܚܲܕܼ ܡ̣ܢ ܗܵܠܹܝܢ. ܘܤܵܝ̇ܡܵܐ ܒܹܗ ܤܘܼܟܵܠܵܐ: ܕܢܸܬܼܒܲܝܲܢ ܒܡܸܕܸܡ</l>
                <l>ܕܗܵܘܹ̇ܐ. ܘܕܼܵܢܲܚ ܒܓܼܵܘ ܦܫܝܼܛܘܼܬܹܗ ܢܘܼܗܪܵܐ ܟܲܤܝܵܐ ܠܡܲܪܓܵܫܘܼ</l>
                <l>ܒܟܼܠܡܸܕܸܡ: ܘܲܒܼܚܲܝܠܵܐ ܕܙܵܘ̈ܥܲܝ ܚܘܼ̈ܫܵܒܹܐ ܩܲܛܝܼ̈ܢܹܐ. ܘܲܡܚܵܘܝܵܐ ܠܹܗ:</l>
                <l>ܐܲܝܟܼ ܕܲܒܼܨܸܒܼܥܵܐ. ܘܕܸܐܠܘܼ ܗܵܕܹܐ ܠܵܐ ܝܑܼܕܲܥ̣: ܕܡܵܢܵܐ ܥܬܼܝܼܕܼ ܗ̄ܘ̣ܵܐ</l>
                <l>ܠܡܸܓܼܕܫܹܗ: ܘܗܵܝܕܹܝܢ ܡܸܬܼܝܲܠܕܝܼܢ ܠܹܗ ܡ̣ܢ ܗܵܪܟܵܐ: ܕܟܼܠܡܸܕܸܡ</l>
                <l>ܕܲܙܥܘܿܪ ܘܲܕܼܪܲܒܿ: ܒܲܨܠܘܿܬܼܵܐ ܢܸܒܼܥܸܐ ܡ̣ܢ ܡܕܲܒܿܪܵܢܹܗ.</l>
                <l></l>
                <pb n="531"/>
                <l></l>
                <l>ܘܡܵܐ ܕܲܒܼܟܼܠܗܹܝܢ ܗܵܠܹܝܢ ܫܲܪܲܪܬܵܗ̇ ܛܲܝܒܿܘܼܬܼܵܐ ܠܬܲܪܥܝܼܬܹܗ</l>
                <l>ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ: ܗܵܝܕܹܝܢ ܡܸܟܹܝܠ ܡܫܲܪܝܵܐ ܡܲܥܠܵܐ ܠܹܗ</l>
                <l>ܠܢܸܤܝ̈ܘܿܢܹܐ ܒܩܲܠܝܼܠ ܩܲܠܝܼܠ. ܘܫܵܒܼܩܵܐ ܕܢܸܫܬܲܡܪܘܼܢ ܥܠܵܘܗܝ:</l>
                <l>ܢܸܤܝ̈ܘܿܢܹܐ ܐܲܝܠܹܝܢ ܕܤܵܦ̇ܩܵܐ ܡܫܘܼܚܬܹܗ ܠܡܸܛܥܲܢ ܥܘܼܤܵܩܗܘܿܢ.</l>
                <l>ܘܒܹܗ ܒܢܸܤܝܘܿܢܵܐ ܡܩܲܪܒܼܵܐ ܠܹܗ ܥܘܼܕܼܪܵܢܵܗ̇ ܡܲܪܓܫܵܢܵܐܝܼܬܼ: ܐܲܝܟܼ</l>
                <l>ܕܢܸܬܼܠܲܒܲܒܼ. ܥܕܲܡܵܐ ܕܒܼܐܝܼܕܼܵܐ ܒܐܝܼܕܼܵܐ ܢܸܬܼܢܲܦܲܩ ܘܢܸܩܢܸܐ ܚܸܟܼܡܬܼܵܐ:</l>
                <l>ܘܢܲܩܠܹܐ ܥܲܠ ܒܥܸܠܕܒܼܵܒܼܵܘ̈ܗܝ ܒܬܼܘܼܟܼܠܵܢܵܐ ܕܥܲܠ ܐܲܠܵܗܵܐ. ܠܵܐ</l>
                <l>ܓܹܝܪ ܡܲܨܝܵܐ ܕܒܸܠܥܵܕܼ ܗܵܠܹܝܢ ܢܸܬܼܚܲܟܲܡ ܒܲܪܢܵܫܵܐ ܒܲܩܪ̈ܵܒܹܐ ܪ̈ܘܼܚܵܢܹܐ:</l>
                <l>ܘܢܸܕܲܥ ܠܲܡܕܲܒܿܪܵܢܹܗ ܘܢܲܪܓܸܫ ܒܐܲܠܵܗܹܗ: ܘܢܸܫܬܲܪܲܪ ܒܗܲܝܡܵܢܘܼܬܹܗ</l>
                <l>ܟܲܤܝܵܐܝܼܬܼ: ܒܚܲܝܠܵܐ ܡ̣ܢ ܢܸܤܝܵܢܵܐ ܕܒܲܩܢܘܿܡܹܗ ܩܲܒܸܠ̣. ܘܟܼܠ</l>
                <l>ܐܸܡܲܬܼܝ ܕܚܵܙ̇ܝܵܐ ܠܹܗ ܕܫܲܪܝܼ ܡܸܬܿܬܿܙܝܼܥ ܒܹܗ ܚܘܼܫܵܒܼܵܐ ܕܡܲܤܒܿܪܵܢܘܼܬܼܵܐ</l>
                <l>ܩܲܠܝܼܠ: ܘܫܲܪܝܼ ܡܸܬܼܪܲܥܸܐ ܪܵܘܪ̈ܒܼܵܬܼܵܐ ܥܲܠ ܢܲܦܫܹܗ: ܫܵܒܼܩܵܐ ܠܗܘܿܢ</l>
                <l>ܠܢܸܤܝ̈ܘܿܢܹܐ ܕܢܸܬܼܚܲܝܨܘܼܢ ܘܢܸܬܼܥܲܫܢܘܼܢ ܥܠܵܘܗܝ ܕܢܸܕܲܥ</l>
                <l>ܡܚܝܼܠܘܼܬܹܗ. ܘܢܸܥܪܘܿܩ: ܘܢܸܬܿܛܦܸܣ ܠܐܲܠܵܗܵܐ ܒܡܲܟܼܝܼܘܼܬܼܵܐ.</l>
                <l>ܘܲܒܼܗܵܠܹܝܢ ܐܵܬܹ̇ܐ ܒܲܪܢܵܫܵܐ ܠܲܡܫܘܼܚܬܼܵܐ ܕܓܲܒܼܪܵܐ ܓܡܝܼܪܵܐ: ܒܗܲܝܡܵܢܘܼܬܼܵܐ</l>
                <l>ܘܤܲܒܼܪܵܐ ܕܲܒܼܪܹܗ ܕܐܲܠܵܗܵܐ: ܘܡܸܬܼܥܲܠܸܐ ܠܘܵܬܹܗ ܒܚܘܼܒܵܐ.</l>
                <l>ܬܡܝܼܗܵܐܝܼܬܼ ܓܹܝܪ ܡܸܬܼܝܼܕܲܥ ܥܘܼܕܼܪܵܢܹܗ ܕܐܲܠܵܗܵܐ ܕܲܠܘܵܬܼ ܒܲܪܢܵܫܵܐ:</l>
                <l>ܐܸܡܲܬܼܝ ܕܲܒܼܨܸܒܼ̈ܘܵܬܼܵܐ ܕܡܲܠ̈ܝܵܢ ܦܤܵܩ ܤܲܒܼܪܵܐ ܡܸܬܼܡܲܨܲܥ: ܘܬܲܡܵܢ</l>
                <l>ܡܚܵܘܸܐ ܐܲܠܵܗܵܐ ܚܲܝܠܹܗ ܒܦܘܼܪܩܵܢܵܐ ܕܡܸܢܗܹܝܢ. ܠܵܐ ܡܸܡܬܼܘܿܡ ܝܑܼܠܸܦ̣</l>
                <l>ܐ̄ܢܵܫ ܠܚܲܝܠܵܐ ܐܲܠܵܗܵܝܵܐ ܒܲܢܝܵܚܵܐ ܘܲܪܘܲܚܬܼܵܐ: ܘܐܵܦܠܵܐ ܡܸܡܬܘܿܡ ܚܵܘܝܼ</l>
                <l>ܤܵܥܘܿܪܘܼܬܹܗ ܡܲܪܓܫܵܢܵܐܝܼܬܼ: ܐܸܠܵܐ ܒܐܲܬܼܪܵܐ ܫܲܠܝܵܐ ܘܲܒܼܡܲܕܼܒܹܪܵܐ:</l>
                <l>ܘܲܒܼܕܼܘܼ̈ܟܿܝܬܼܵܐ ܕܲܚܤܝܼ̈ܟܵܢ ܡ̣ܢ ܥܸܢܝܵܢܹ̈ܐ ܘܲܫܓܼܘܼܫܝܵܐ ܕܥܘܼܡܪܵܐ ܕܲܒܼܢܲܝ̈ܢܵܫܵܐ.</l>
                <l></l>
                <pb n="532"/>
                <l></l>
                <l>ܠܵܐ ܬܸܬܿܕܲܡܲܪ ܐܸܢܗ̤ܘ ܕܟܲܕܼ ܫܲܪܝܼܬܿ ܒܲܡܝܲܬܿܪܘܼܬܼܵܐ: ܢܵܒܼܥ̇ܝܼܢ</l>
                <l>ܥܠܲܝܟ ܐܘܼ̈ܠܨܵܢܹܐ ܥܲܤ̈ܩܹܐ ܡ̣ܢ ܟܠܕܘܼܟ. ܒܕܼܵܐܦܠܵܐ ܡܝܲܬܿܪܘܼܬܼܵܐ</l>
                <l>ܡܸܬܼܚܲܫܒܵܐ ܗܵܝ̇: ܐܲܝܕܵܐ ܕܠܵܐ ܢܲܩܝܼܦܵܐ ܥܲܤܩܘܼܬܼܵܐ ܘܥܲܡ̈ܠܹܐ</l>
                <l>ܠܦܘܼܠܚܵܢܵܗ̇. ܗ̤ܝ ܓܹܝܪ ܡܝܲܬܿܪܘܼܬܼܵܐ: ܡܸܢܵܗ̇ ܕܗܵܕܹܐ ܐܸܫܬܲܡܗܲܬ̤:</l>
                <l>ܐܵܡܲ݁ܪ ܩܲܕܝܼܫܵܐ ܐܹܘܲܓܼܪܝܪܣ. ܡܥܵܕܼܵܐ ܗ̣̄ܝ ܠܲܡ ܗܵܕܹܐ ܚܐܝܼܨܘܼܬܼܵܐ:</l>
                <l>ܕܤܵܡ̈ܟܵܢ ܥܠܹܝܗ̇ ܥܲܤ̈ܩܵܬܼܵܐ. ܘܗܵܝ̇ ܕܡܸܤܬܲܠܝܵܐ ܠܵܗ̇ ܠܲܡ ܗ̤ܝ</l>
                <l>ܡܝܲܬܿܪܘܼܬܼܵܐ: ܐܸܡܲܬܼܝ ܕܥܲܡ ܢܝܵܚܹ̈ܐ ܟܕܝܼܢܵܐ: ܐܵܡܲ݁ܪ ܛܘܼܒܼܵܢܵܐ</l>
                <l>ܡܲܪܩܘܿܣ ܝܑܼܚܝܼܕܼܵܝܵܐ. ܟܠ ܡܝܲܬܪܘܼܬܼܵܐ ܕܐܝܼܬܼ: ܙܩܝܼܦܵܐ ܡܸܫܬܲܡܗܵܐ.</l>
                <l>ܒܗܵܝ: ܕܲܠܦܘܼܩܕܵܢܵܐ ܕܪܘܼܚܵܐ ܓܵܡ̇ܪܵܐ. ܡܸܛܠ ܕܟܼܠܗܘܿܢ ܐܲܝܠܹܝܢ</l>
                <l>ܕܨܵܒܹ̇ܿܝܢ ܒܕܸܚܠܲܬܼ ܐܲܠܵܗܵܐ ܕܢܸܚܘܿܢ ܒܝܼܫܘܿܡܫܝܼܚܵܐ: ܡܸܬܼܐܲܠܨܝܼܢ. ܡܲܢ</l>
                <l>ܠܲܡ ܕܨܵܒܹ̇ܐ ܕܢܹܐܬܸܐ ܒܵܬܲܪܝ: ܢܸܟܼܦܘܿܪ ܒܢܲܦܫܹܗ: ܘܢܸܫܩܘܿܠ</l>
                <l>ܙܩܝܼܦܹܗ: ܘܢܹܐܬܸܐ ܒܵܬܲܪܝ. ܡܲܢ ܕܨܵܒܹ̇ܐ ܕܢܲܚܸܐ ܢܲܦܫܹܗ ܒܲܢܝܵܚܵܐ:</l>
                <l>ܢܵܘܒܿܕܝܼܗ̇. ܘܡܲܢ ܕܢܵܘܒܸܿܕܼ ܢܲܦܫܹܗ ܡܸܛܠܵܬܼܝ: ܢܸܫܟܿܚܝܼܗ̇. ܥܲܠܗܵܕܹܐ</l>
                <l>ܩܲܕܹܡ ܤܵܡܹܗ ܡܵܪܲܢ ܩܕܼܵܡܲܝܟ ܙܩܝܼܦܵܐ: ܕܡܵܘܬܵܐ ܬܸܦܤܘܿܩ ܥܲܠ</l>
                <l>ܢܲܦܫܵܟܼ: ܘܗܵܝܕܹܝܢ ܬܫܲܡܲܪ ܢܲܦܫܵܟܼ ܠܡܹܐܙܲܠ ܒܵܬܼܪܹܗ. ܠܲܝܬܿ</l>
                <l>ܕܚܲܝܠܬܼܵܢ ܐܲܝܟܼ ܦܤܵܩ ܤܲܒܼܪܵܐ. ܗܵܢܵܐ: ܠܵܐ ܝܵܕܲܥ̇ ܕܲܢܚܝܼܒܼ ܡ̣ܢ</l>
                <l>ܡܸܕܸܡ. ܐܸܢ ܒܲܕܼܝܲܡܝܼܢܵܐ: ܘܒܲܕܼܤܸܡܵܠܵܐ. ܐܸܡܲܬܼܝ ܕܲܦܤܲܩ̣ ܓܲܒܼܪܵܐ</l>
                <l>ܒܪܸܥܝܵܢܹܗ ܤܲܒܼܪܵܐ ܕܡ̣ܢ ܚܲܝܵܘ̈ܗܝ: ܠܲܝܬܿ ܕܲܠܒܼܝܼܒܼ ܡܸܢܹܗ: ܘܠܲܝܬܼ</l>
                <l>ܒܥܸܠܕܒܼܵܒܼܵܐ ܕܡܸܫܟܲܚ ܐܵܪܲܥ̇ ܠܹܗ: ܘܠܲܝܬܼ ܐܘܼܠܨܵܢܵܐ ܕܛܸܒܹܿܗ</l>
                <l>ܡܲܡܚܸܠ ܠܬܲܪܥܝܼܬܹܗ. ܡܸܛܠ ܕܟܼܠ ܐܘܼܠܨܵܢܵܐ ܕܐܝܼܬܼ: ܠܬܲܚܬܿ</l>
                <l>ܡ̣ܢ ܡܵܘܬܵܐ ܗ̄ܘ̣. ܘܗ̤ܘ ܠܡܵܘܬܵܐ ܦܤܲܩ̣ ܥܲܠ ܢܲܦܫܹܗ</l>
                <l>ܠܲܡܩܲܒܵܠܘܼ. ܐܸܢ ܒܟܼܠܕܘܼܟ ܘܲܒܼܟܼܠ ܤܘܼܥܪܵܢ ܘܲܒܼܟܼܠܙܒܲܢ</l>
                <l></l>
                <pb n="533"/>
                <l></l>
                <l>ܒܟܼܠܡܸܕܸܡ ܕܲܥܬܼܝܼܕܼ ܐܲܢ̄ܬܿ ܠܡܸܤܥܲܪ: ܬܤܝܼܡ ܠܵܗ̇ ܠܬܲܪܥܝܼܬܼܵܟܼ</l>
                <l>ܚܵܘܪܵܐ ܠܥܲܡܠܵܐ ܘܠܲܫܚܝܼܩܘܼܬܼܵܐ: ܠܵܘ ܒܲܠܚܘܿܕܼ ܠܒܼܝܼܒܼܵܐ ܘܠܵܐ</l>
                <l>ܡܲܐܝܼܢܵܐ ܬܸܫܬܿܟܲܚ ܒܟܼܠܙܒܲܢ: ܠܡܸܤܥܵܐ ܥܲܠ ܟܠ ܥܲܤܩܘܼܬܼܵܐ</l>
                <l>ܕܡܸܤܬܲܒܼܪܵܐ: ܘܲܒܼܚܲܝܠܬܼܵܢܘܼܬܼܵܐ ܕܚܘܼܸܫܵܒܲܝ̈ܟ ܥܵܪܩܵܐ ܡܸܢܵܟܼ ܬܲܪܥܝܼܬܼܵܐ</l>
                <l>ܕܲܚܘܼܠܬܼܵܝܼܬܼܵܐ: ܕܲܡܥܵܕܼܵܐ ܠܡܸܬܼܝܼܠܵܕܼܘܼ ܒܐ̄ܢܵܫ ܡ̣ܢ ܗܵܝ̇ ܕܠܲܢܝܵܚܵܐ</l>
                <l>ܚܵܝ̇ܪܝܼܢ ܚܘܼ̈ܫܵܒܹܐ: ܐܸܠܵܐ ܘܟܼܠܗܹܝܢ ܩܲܫ̈ܝܵܬܼܵܐ ܘܥܲܤ̈ܩܵܬܼܵܐ ܕܦܵܓܼ̈ܥܵܢ ܒܵܟܼ:</l>
                <l>ܦܫܝܼ̈ܩܵܬܼܵܐ ܘܲܕܼܠܵܝܼ̈ܠܵܬܼܵܐ ܠܵܟܼ ܢܸܬܼܚܲܙ̈ܝܵܢ.</l>
                <l>ܘܲܟܼܡܵܐ ܙܲܒܼ̈ܢܝܼܢ: ܕܲܠܩܘܼܒܼܠܵܐ ܡܸܢܼܟܲܝܢܵܐ ܨܒܼܘܼܬܼܵܟܼ: ܒܗܵܘ̇ ܡܵܐ</l>
                <l>ܕܡܸܤܬܲܟܸܐ: ܒܕܼܵܐܦܠܵܐ ܛܵܟܼ ܥܵܪ̈ܨܵܢ ܠܘܵܬܼܵܟܼ. ܡܦܵܣ ܐܲܢ̄ܬܿ ܗ̄ܘ̣</l>
                <l>ܓܹܝܪ ܕܤܘܼܟܵܝܵܐ ܕܠܲܢܝܵܚܵܐ: ܡ̣ܢ ܥܘܼܕܼܪ̈ܵܢܹܐ ܪܵܘܪ̈ܒܹܐ: ܘܡ̣ܢ ܛܵܒܼܬܼܵܐ</l>
                <l>ܡܝܲܬܲܪܬܵܐ ܚܵܤܹ̇ܟܼ ܒܟܼܠܙܒܲܢ ܠܲܒܼܢܲܝ̈ܢܵܫܵܐ. ܕܐܵܦܠܵܐ ܐܲܝܠܹܝܢ ܕܲܒܼܥܵܠܡܵܐ</l>
                <l>ܐܸܢܘܿܢ ܗܵܢܵܐ ܒܗܘܼܦܵܟܲܝ̈ܗܘܿܢ ܕܒܲܒܼܤܲܪ ܡܵܛܹ̇ܝܢ ܠܫܘܼܡܠܵܝܵܐ</l>
                <l>ܕܨܸܒܼܝܵܢܗܘܿܢ: ܐܸܠܵܐ ܐܸܢ ܥܲܤ̈ܩܵܬܼܵܐ ܦܵܤ̇ܩܝܼܢ ܒܪܸܥܝܵܢܗܘܿܢ ܠܲܡܤܲܝܒܵܪܘܼ.</l>
                <l>ܘܲܒܼܗܵܝ̇ ܕܢܸܤܝܵܢܵܐ ܐܝܼܬܼܵܘܗܝ ܤܵܗܕܵܐ ܥܲܠ ܗܵܠܹܝܢ: ܠܲܝܬܿ ܤܘܼܢܩܵܢܵܐ</l>
                <l>ܥܲܠ ܦܝܵܤܵܐ ܕܡܸܠܹ̈ܐ. ܕܲܒܼܟܼܠܕܵܪ ܕܲܩܕܼܵܡܲܝܢ ܘܲܥܕܲܡܵܐ ܠܝܵܘܡܵܢ:</l>
                <l>ܠܲܝܬܿ ܡܸܕܸܡ ܐ̄ܚܪܹܝܢ ܕܡܸܛܠܵܬܹܗ ܡܵܘܚܠܝܼܢ ܒܢܲܝ̈ܢܵܫܵܐ ܥܲܠ ܙܵܟܼ̈ܘܵܬܼܵܐ</l>
                <l>ܘܲܡܦܝܼܫܝܼܢ ܡ̣ܢ ܤܘܼܥܪ̈ܵܢܹܐ ܡܝܲܬܿܪܹ̈ܐ: ܘܐܲܝܟܼ ܕܒܲܚܕܼܵܐ ܙܒܲܢ ܠܡܹܐܡܲܪ:</l>
                <l>ܕܒܼܵܤܹ̇ܝܢ ܡ̣ܢ ܡܲܥܲܠܬܼܵܐ ܕܲܠܡܲܠܟܿܘܼܬܼܵܐ: ܐܸܠܵܐ ܐܸܢ ܤܘܼܟܵܝܵܐ ܕܲܢܝܵܚܵܐ</l>
                <l>ܙܥܘܿܪܵܐ ܕܩܲܪܝܼܒܼ. ܘܠܵܘ ܒܲܠܚܘܿܕܼ ܗܵܕܹܐ: ܐܸܠܵܐ ܘܙܲܒܼ̈ܢܝܼܢ ܤܲܓܝܼ̈ܐܵܢ</l>
                <l>ܗ̤ܘ ܗܵܢܵܐ ܚܵܘܪܵܐ: ܓܸܕܼܫܹ̈ܐ ܥܲܤ̈ܩܹܐ ܘܢܸܤܝ̈ܘܿܢܹܐ ܩܫܲܝܵ̈ܐ ܡܥܲܬܸܕܼ</l>
                <l>ܠܟܼܠܢܵܫ: ܕܲܠܘܵܬܹܗ ܤܝܼܡ ܢܝܼܫܵܐ ܕܬܲܪܥܝܼܬܹܗ: ܘܲܠܘܲܥܕܹܗ ܪܵܕܹܝܢ</l>
                <l>ܚܘܼܫܵܒܼܵܘ̈ܗܝ. ܒܗܵܝ̇ ܕܲܡܕܲܒܪܵܢܹܗ: ܨܒܼܝܵܢܵܐ ܗ̄ܘ̣ ܕܪܸܓܿܬܼܵܐ. ܡܲܢ̣ܘܼ</l>
                <l></l>
                <pb n="534"/>
                <l></l>
                <l>ܕܠܵܐ ܝܵܕܲܥ̇ ܕܐܵܦ ܦܵܪ̈ܲܚܬܼܵܐ: ܒܚܵܘܪܵܐ ܕܲܢܝܵܚܵܐ ܩܵܪܒܵܐ ܠܘܵܬܼ ܦܲܚܵܐ.</l>
                <l>ܕܲܠܡܵܐ ܘܐܵܦ ܡ̣ܢ ܦܵܪܲܚܬܼܵܐ: ܤܲܓܝܼ ܒܨܝܼܪܵܐ ܝܑܼܕܲܥܬܼܵܐ ܕܝܼܠܲܢ ܐܲܝܟܼ</l>
                <l>ܕܡ̣ܢ ܦܸܚܡܵܐ: ܒܛܲܫ̈ܝܵܬܼܵܐ ܘܓܸܕܼܫܹ̈ܐ ܕܲܡܚܲܦܹܝܢ ܒܨܸܒܼ̈ܘܵܬܼܵܐ ܘܤܘܼܥܪ̈ܵܢܹܐ</l>
                <l>ܘܐܲܬܼܪ̈ܵܘܵܬܼܵܐ ܘܲܒܼܡܸܕܸܡ ܡܸܕܸܡ. ܕܐܵܦ ܤܵܛܵܢܵܐ ܡ̣ܢ ܒܪܵܫܝܼܬܼ ܒܫܘܼܘܕܵܝܵܐ:</l>
                <l>ܘܬܲܪܥܝܼܬܼܵܐ ܕܲܢܝܵܚܹ̈ܐ ܗ̄ܘ̣ ܨܵܐܹ̇ܕܼ ܠܲܢ. ܐܸܠܵܐ ܡܸܛܠ ܕܬܲܪܥܝܼܬܼܵܐ ܥܲܠ</l>
                <l>ܫܲܪܒܵܐ ܕܪܸܓܿܬܼܵܐ ܪܸܗܛܲܬ̤ ܠܵܗ̇ ܒܡܸܠܬܼܵܐ: ܫ̇ܓܹܝܬܼ ܠܝܼ ܡ̣ܢ ܢܝܼܫܵܐ</l>
                <l>ܕܡ̣ܢ ܠܥܸܠ ܤܵܡܹ̇ܬܼ ܒܡܸܠܲܬܼܝ. ܕܲܒܼܟܼܠܙܒܲܢ ܚܵܘܪܵܐ ܕܐܘܼ̈ܠܨܵܢܹܐ</l>
                <l>ܢܤܝܼܡ ܠܬܲܪܥܝܼܬܼܵܐ ܒܟܼܠܡܵܐ ܕܨܵܒܹ̇ܝܢܲܢ ܕܲܢܫܲܪܸܐ ܒܐܘܼܪܚܵܐ ܕܒܹܝܬܼ</l>
                <l>ܡܵܪܲܢ: ܕܚܲܪܬܼܵܐ ܕܡܲܦܩܵܢܵܗ̇ ܟܲܫܝܼܪܵܐܝܼܬܼ ܬܸܤܡܟܲܟܼ ܠܪܹܫ.</l>
                <l>ܟܡܵܐ ܙܲܒܼ̈ܢܝܼܢ ܡܫܲܐܸܠ ܐ̄ܢܵܫ ܐܲܡܲܬܼܝ ܕܨܵܒܹ̇ܐ ܕܲܢܫܲܪܸܐ ܒܤܘܼܥܪܵܢܵܐ</l>
                <l>ܡܸܕܸܡ ܕܡܸܛܠ ܡܵܪܲܢ: ܕܐܸܢ ܐܝܼܬܼ ܠܲܡ ܟܲܝ ܢܝܵܚܵܐ ܒܲܨܒܼܘܼܬܼܵܐ:</l>
                <l>ܐܸܢ ܡܸܫܟܿܚܵܐ ܕܠܵܐ ܥܲܡܠܵܐ ܠܡܸܪܕܵܐ ܒܵܗ̇ ܦܫܝܼܩܵܐܝܼܬܼ: ܐܵܘ ܕܲܠܡܵܐ</l>
                <l>ܐܝܼܬܼ ܒܵܗ̇ ܡܸܕܸܡ ܕܲܠܦܲܓܼܪܵܐ ܐܵܠܹ̇ܨ. ܠܵܐ ܗܵܐ ܠܥܸܠ ܘܲܠܬܲܚܬܿ ܫܡܵܐ</l>
                <l>ܕܲܢܝܵܚܹ̈ܐ؟ ܡܵܢܵܐ ܐܵܡܲ̈ܪ ܐܲܢ̄ܬܿ: ܐܘܿ ܓܲܒܼܪܵܐ؟ ܠܲܫܡܲܝܵܐ ܨܵܒܹ̇ܐ ܐܲܢ̄ܬܿ</l>
                <l>ܠܡܸܤܲܩ: ܘܲܠܗܵܝ̇ ܡܲܠܟܘܼܬܼܵܐ ܕܬܲܡܵܢ ܠܡܸܤܲܒܼ: ܘܲܠܫܵܘܬܵܦܘܼܬܼܵܐ</l>
                <l>ܕܥܲܡ ܐܲܠܵܗܵܐ ܘܠܲܢܝܵܚܹ̈ܐ ܪ̈ܘܼܚܵܢܹܐ: ܘܲܠܗܵܝ̇ ܛܘܼܒܼܬܼܵܢܘܼܬܼܵܐ</l>
                <l>ܘܲܠܚܘܼܠܛܵܢܵܐ ܕܥܲܡ ܡܲܠܲܐܟܹ̈ܐ ܘܲܠܝܲܚܹ̈ܐ ܕܠܵܐ ܡܵܝ̇ܬܝܼܢ: ܘܲܡܫܲܐܸܠ</l>
                <l>ܐܲܢ̄ܬܿ ܕܐܸܢ ܐܝܼܬܼ ܒܵܗ̇ ܥܲܡܠܵܐ ܒܐܘܼܪܚܵܐ ܗܵܕܹܐ؟ ܐܹܝܘ ܠܬܸܕܼܡܘܼܪܬܵܐ:</l>
                <l>ܕܲܐܲܝܠܹܝܢ ܕܨܸܒܼ̈ܘܵܬܹܗ ܕܥܵܠܡܵܐ ܗܵܢܵܐ ܘܲܠܥܘܼܬܼܪܵܐ ܕܡܸܬܼܚܲܒܲܠ</l>
                <l>ܘܲܠܫܘܼܠܛܵܢܵܐ ܕܡܸܫܬܿܪܸܐ ܡܸܬܼܪܲܓܼܪܓܼܝܼܢ. ܥܲܠ ܓܲܠܠܹ̈ܐ ܥܲܤ̈ܩܹܐ</l>
                <l>ܕܝܲܡܵܐ: ܦܵܤ̇ܥܝܼܢ. ܘܠܐܘܼܪ̈ܚܵܬܼܵܐ ܕܚܝܼ̈ܠܵܬܼܵܐ: ܕܵܝ̇ܫܝܼܢ. ܘܡܲܪܕܝܼܬܼܵܐ ܢܲܓܝܼܪܬܵܐ</l>
                <l>ܡܲܠܝܲܬܼ ܥܲܡ̈ܠܹܐ ܘܐܘܼ̈ܠܨܵܢܹܐ ܡܤܲܝܒܿܪܝܼܢ: ܥܲܡ ܫܲܪܟܵܐ ܕܨܸܒܼ̈ܘܵܬܼܵܐ</l>
                <l></l>
                <pb n="535"/>
                <l></l>
                <l>ܓܢܝܼ̈ܚܵܬܼܵܐ ܕܲܡܥܵܕܼܝܼܢ ܒܢܲܝ̈ܢܵܫܵܐ ܡܸܛܠ ܪܸܓܲܬܼܗܘܿܢ ܠܡܸܤܥܲܪ.</l>
                <l>ܘܠܲܓܼܡܵܪ: ܠܵܐ ܡܸܬܼܪܲܥܹܝܢ ܕܐܸܢ ܐܝܼܬܼ ܥܲܡܠܵܐ ܒܲܨܒܼܘܼܬܼܵܐ: ܐܵܘ</l>
                <l>ܫܚܵܩܵܐ ܒܗܵܘ̇ ܡܸܕܸܡ ܕܨܵܒܹ̇ܝܢ ܠܡܸܥܒܲܕܼ. ܘܲܚܢܲܢ ܒܟܼܠܕܘܼܟ: ܥܲܠ</l>
                <l>ܢܝܵܚܹ̈ܐ ܡܥܲܩܒܼܝܼܢܲܢ. ܐܸܢ ܕܹܝܢ ܐܘܼܪܚܵܐ ܕܲܙܩܝܼܦܘܼܬܼܵܐ ܒܟܼܠܙܒܲܢ ܢܸܤܲܒܼ</l>
                <l>ܒܬܲܪܥܝܼܬܲܢ: ܘܲܒܼܟܼܠܙܒܲܢ ܙܩܝܼܦܘܼܬܼܵܐ ܢܸܬܼܪܲܥܸܐ: ܐܲܝܕܵܐ ܥܲܤܩܘܼܬܼܵܐ</l>
                <l>ܠܵܐ ܗ̄ܘ̣ܵܐ ܡܸܢܵܗ̇ ܦܫܝܼܩܵܐ؟ ܐܵܘ ܕܲܠܡܵܐ ܐܝܼܬܼ ܟܠ ܟ̱ܠܹܗ ܕܠܵܐ</l>
                <l>ܡܦܵܣ ܒܗܵܕܹܐ: ܕܠܵܐ ܡܸܡܬܼܘܿܡ ܢܤܲܒܼ ܐ̄ܢܵܫ ܙܵܟܼܘܼܬܼܵܐ ܕܒܲܩܪܵܒܼܵܐ:</l>
                <l>ܘܲܩܲܒܸܠ̣ ܟܠܝܼܠܵܐ ܕܡܸܬܼܚܲܒܲܠ: ܐܵܘ ܫܲܡܸܫ̣ ܤܘܼܥܪ̈ܵܢܹܐ ܐܲܠܵܗܵܝܹ̈ܐ: ܐܵܘ</l>
                <l>ܐܲܨܠܲܚ ܒܲܚܕܼܵܐ ܡ̣ܢ ܫܒܼܝܼܚܹ̈ܬܼܵܐ ܕܲܡܝܲܬܿܪܘܼܬܼܵܐ: ܐܵܘ ܐܸܬܲܬ̤ ܒܐܝܼܕܹܗ</l>
                <l>ܪܸܓܬܼܵܐ ܕܨܸܒܼܝܵܢܹܗ ܐܵܦܸܢ ܠܵܘ ܡ̣ܢ ܗܵܠܹܝܢ ܕܲܡܩܲܠ̈ܤܵܢ: ܐܸܠܵܐ ܠܘܼܩܕܲܡ</l>
                <l>ܐܲܫܝܼܚ ܥܲܠ ܥܲܡ̈ܠܹܐ ܘܐܘܼ̈ܠܨܵܢܹܐ: ܘܲܕܼܚܲܩ̣ ܡ̣ܢ ܨܹܐܕܼܵܘܗܝ ܬܲܪܥܝܼܬܼܵܐ</l>
                <l>ܡܚܲܬܼܸܚܲܬܲܬܼ ܠܲܢܝܵܚܵܐ: ܡܵܘܠܕܲܬܼ ܡܲܐܝܼܢܘܼܬܼܵܐ ܘܕܲܚܘܼܠܬܼܵܢܘܼܬܼܵܐ:</l>
                <l>ܕܡܸܢܵܗ̇ ܪܲܦܝܼܘܼܬܼܵܐ ܕܲܒܼܟܼܠ: ܐܸܡܲܬܼܝ ܕܹܝܢ ܕܗܵܘܢܵܐ ܛܵܐܹ̇ܢ ܚܠܵܦ</l>
                <l>ܡܝܲܬܿܪܘܼܬܼܵܐ: ܪ̈ܓܼܫܹܐ ܓܠܲܝ̈ܵܐ ܤܵܘܩܵܐ ܘܓܸܫܬܼܵܐ ܫܸܡܥܵܐ ܚܙܵܬܼܵܐ</l>
                <l>ܘܚܸܟܵܐ: ܡ̣ܢ ܦܸܓܼܥܹ̈ܐ ܥܲܤ̈ܩܹܐ ܕܡܲܥܒܿܕܼܵܢ̈ܘܵܬܼܵܐ ܢܘܼܟܼܪ̈ܵܝܵܬܼܵܐ: ܕܲܠܒܲܪ</l>
                <l>ܡ̣ܢ ܥܝܵܕܼܵܐ ܘܲܬܼܚܘܼ̈ܡܹܐ ܕܚܲܝܠܵܐ ܟܵܝܢܵܝܵܐ ܕܲܢܚܘܼܒܼܘܼܢ ܠܵܐ ܝܵܕܼܥܝܼܢ.</l>
                <l>ܒܙܲܒܼܢܵܐ ܗܵܘ̇ ܕܚܸܡܬܼܵܐ ܟܝܵܢܵܐܝܼܬܼ ܤܵܥ̇ܪܵܐ ܡܲܥܒܿܕܼܵܢ̈ܘܵܬܹܗ: ܗܵܝܕܹܝܢ</l>
                <l>ܒܤܹܝܢ ܐܸܢܘܿܢ ܚܲܝܵܘ̈ܗܝ ܕܦܲܓܼܪܵܐ ܡ̣ܢ ܙܸܒܼܠܵܐ. ܡܵܐ ܕܹܝܢ ܕܠܸܒܵܐ</l>
                <l>ܡܸܬܿܛܲܢܲܢ ܒܪܘܼܚܵܐ: ܦܲܓܼܪܵܐ ܠܵܐ ܚܵܐܹ̇ܫ ܒܐܘܼ̈ܠܨܵܢܹܐ: ܘܠܵܐ ܡ̣ܢ</l>
                <l>ܕܚܝܼ̈ܠܵܬܼܵܐ ܟܵܘܹ̇ܙ. ܐܸܠܵܐ ܡܩܝܼܡ ܠܹܗ ܗܵܘܢܵܐ ܠܘܼܩܒܲܠ ܟܠܗܘܿܢ</l>
                <l>ܢܸܤܝ̈ܘܿܢܹܐ: ܐܲܝܟܼ ܐܵܕܵܡܘܿܣ ܒܚܘܼܡܤܵܢܹܗ.</l>
                <l></l>
                <pb n="536"/>
                <l></l>
                <l>ܢܸܛܲܢ ܐܵܦ ܚܢܲܢ ܛܢܵܢܵܐ ܕܪܘܼܚ ܚܠܵܦ ܨܸܒܼܝܵܢܹܗ ܕܝܼܫܘܿܥ:</l>
                <l>ܘܡܸܬܼܪܲܕܼܦܵܐ ܡܸܢܲܢ ܟ̱ܠܵܗ̇ ܡܲܐܝܼܢܘܼܬܼܵܐ: ܕܗ̤ܝ ܡܵܘܠܵܕܼܵܐ ܪܲܦܝܘܼܬܼܵܐ</l>
                <l>ܒܬܲܪܥܝܼܬܼܵܐ. ܛܢܵܢܵܐ ܓܹܝܪ: ܝܵܠܹ̇ܕܼ ܠܘܼܒܼܵܒܼܵܐ. ܘܚܝܼܨܘܼܬܼܵܐ ܕܢܲܦܫܵܐ:</l>
                <l>ܘܟܼܘܼܫܪܵܐ ܕܦܲܓܼܪܵܐ. ܡܵܢܵܐ ܚܲܝܠܵܐ ܐܝܼܬܼ ܒܫܹܐܕܹ̈ܐ: ܐܸܡܲܬܼܝ ܕܢܲܦܫܵܐ</l>
                <l>ܡܙܝܼܥܵܐ ܛܢܵܢܵܗ̇ ܒܚܹܐܦܵܐ ܟܝܵܢܵܝܵܐ ܠܘܼܩܒܲܠܗܘܿܢ؟ ܐܦ ܝܲܨܪܵܐ ܬܘܼܒܼ:</l>
                <l>ܝܲܠܕܹܗ ܕܲܛܢܵܢܵܐ ܡܸܬܼܐܡܲܪ. ܘܟܼܠܹܗ ܥܘܼܫܢܵܐ ܠܵܐ ܡܸܬܿܬܿܙܝܼܥܵܢܵܐ</l>
                <l>ܕܗܵܘܹ̇ܐ ܒܢܲܦܫܵܐ: ܐܸܡܲܬܼܝ ܕܡܲܦܩܵܐ ܚܲܝܠܹܝ̈ܗ̇ ܠܲܥ̇ܒܼܵܕܼܵܐ: ܗ̤ܘ ܡܤܲܬ̤ܬܼ</l>
                <l>ܒܵܗ̇. ܐܵܦ ܗܵܠܹܝܢ ܟܠܝܼ̈ܠܹܐ ܕܡܵܘܕܝܵܢܘܼܬܼܵܐ ܕܲܡܩܲܒܿܠܝܼܢ ܢܲܨܝܼ̈ܚܹܐ</l>
                <l>ܤܵܗ̈ܕܹܐ ܒܚܘܼܡܤܵܢܗܘܿܢ: ܒܗܵܠܹܝܢ ܬܲܪܬܹܝܢ ܡܲܥܒܿܕܼܵܢ̈ܘܵܬܼܵܐ ܕܲܛܢܵܢܵܐ</l>
                <l>ܘܝܲܨܪܵܐ ܕܡ̣ܢ ܚܲܝܠܵܗ̇ ܕܚܸܡܬܼܵܐ ܟܝܵܢܵܝܬܼܵܐ ܡܸܬܼܝܲܠܕܝܼܢ: ܗܵܘܹ̇ܝܢ ܠܵܐ</l>
                <l>ܚܵܫܘܿܫܹ̈ܐ ܒܥܘܼܙܵܐ ܕܚܲܫܵܐ ܕܬܲܫ̈ܢܝܼܕܹܐ.</l>
            </div>
        </body>
    </text>
</TEI>
