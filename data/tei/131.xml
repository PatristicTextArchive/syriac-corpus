<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/84">1 Thessalonians
                    (Peshitta Version) - <foreign xml:lang="syr">ܐܓܪܬܐ ܕܦܘܠܘܣ ܕܠܘܬ ܬܣܠ̈ܘܢܝܩܝܐ
                        ܩܕܡܝܬܐ</foreign></title>
                <title xml:lang="en" level="s" ref="http://syriaca.org/work/159">Epitles of Paul
                    (Peshitta Version)</title>
                <title xml:lang="en" level="s" ref="http://syriaca.org/work/70">The Peshitta New
                    Testament</title>
                <title level="s">The Oxford-BYU Syriac Corpus</title>
                <author>Paul the Apostle</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person"/>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/131</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <analytic>
                        <editor>British and Foreign Bible Society</editor>
                        <idno type="URI">http://syriaca.org/bibl/2491</idno>
                    </analytic>
                    <monogr>
                        <title level="a">Syriac New Testament - <foreign xml:lang="syr">ܕܝܬܝܩܐ ܚܕܬܐ
                                ܕܡܪܢ ܝܫܘܥ ܡܫܝܚܐ</foreign></title>
                        <imprint>
                            <pubPlace>London</pubPlace>
                            <publisher>United Bible Societies</publisher>
                            <date when="1905">1905</date>
                        </imprint>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>
            <change when="2017-04-25" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>

            <div type="title" n="0">
                <ab xml:lang="syr">ܐܓܪܬܐ ܕܦܘܠܘܣ ܕܠܘܬ ܬܣܠ̈ܘܢܝܩܝܐ ܩܕܡܝܬܐ</ab>
            </div>
            <div type="chapter" n="1" xml:lang="syr">
                <head xml:lang="en">Chapter 1</head>
                <milestone unit="SyrChapter" n="1"/>
                <ab type="verse" n="1">ܦ݁ܰܘܠܳܘܣ ܘܣܺܠܘܰܢܳܘܣ ܘܛܺܝܡܳܬ݂ܶܐܳܣ ܆ ܠܥܺܕ̱݁ܬ݁ܳܐ
                    ܕ݁ܬ݂ܶܣܰܠܳܘܢܺܝܩܳܝܶܐ̈ ܕ݁ܒ݂ܰܐܠܳܗܳܐ ܐܰܒ݂ܳܐ ܁ ܘܰܒ݂ܡܳܪܰܢ ܝܶܫܽܘܥ ܡܫܺܝܚܳܐ . ܛܰܝܒ݁ܽܘܬ݂ܳܐ
                    ܥܰܡܟ݂ܽܘܢ ܘܰܫܠܳܡܳܐ ܀</ab>
                <ab type="verse" n="2">ܡܰܘܕ݁ܶܝܢܰܢ ܠܰܐܠܳܗܳܐ ܒ݁ܟ݂ܽܠܙܒ݂ܰܢ ܥܰܠ ܟ݁ܽܠܟ݂ܽܘܢ .
                    ܘܡܶܬ݁ܕ݁ܰܟ݂ܪܺܝܢܰܢ ܠܟ݂ܽܘܢ ܒ݁ܰܨܠܰܘܳܬ݂ܰܢ̈ ܐܰܡܺܝܢܳܐܝܺܬ݂ .</ab>
                <ab type="verse" n="3">ܘܥܳܗܕ݁ܺܝܢܰܢ ܩܕ݂ܳܡ ܐܰܠܳܗܳܐ ܐܰܒ݂ܳܐ ܆ ܥܒ݂ܳܕ݂ܶܐ̈
                    ܕ݁ܗܰܝܡܳܢܽܘܬ݂ܟ݂ܽܘܢ . ܘܥܰܡܠܳܐ ܕ݁ܚܽܘܒ݁ܟ݂ܽܘܢ . ܘܰܡܣܰܝܒ݁ܪܳܢܽܘܬ݂ܳܐ ܕ݁ܣܰܒ݂ܪܟ݂ܽܘܢ ܇
                    ܕ݁ܰܒ݂ܡܳܪܰܢ ܝܶܫܽܘܥ ܡܫܺܝܚܳܐ .</ab>
                <ab type="verse" n="4">ܝܳܕ݂ܥܺܝܢܰܢ ܓ݁ܶܝܪ ܓ݁ܰܒ݂ܝܽܘܬ݂ܟ݂ܽܘܢ ܁ ܐܰܚܰܝ̈ ܚܰܒ݁ܺܝܒ݂ܰܘܗ̱ܝ̈
                    ܕ݁ܰܐܠܳܗܳܐ ܆</ab>
                <ab type="verse" n="5">ܡܶܛܽܠ ܕ݁ܰܡܣܰܒ݁ܪܳܢܽܘܬ݂ܰܢ ܁ ܠܳܐ ܗ̱ܘܳܐ ܒ݁ܡܶܠܶܐ̈ ܒ݁ܰܠܚܽܘܕ݂ ܗܘܳܬ݂
                    ܠܘܳܬ݂ܟ݂ܽܘܢ ܇ ܐܶܠܳܐ ܐܳܦ݂ ܒ݁ܚܰܝܠܳܐ . ܘܰܒ݂ܪܽܘܚܳܐ ܕ݁ܩܽܘܕ݂ܫܳܐ . ܘܒ݂ܰܦ݁ܝܳܣܳܐ ܫܰܪܺܝܪܳܐ
                    . ܐܳܦ݂ ܐܰܢ̱ܬ݁ܽܘܢ ܝܳܕ݂ܥܺܝܢ ܐܢ̱ܬ݁ܽܘܢ ܆ ܐܰܝܟ݁ܰܢܳܐ ܗܘܰܝܢ ܒ݁ܰܝܢܳܬ݂ܟ݂ܽܘܢ ܡܶܛܽܠܳܬ݂ܟ݂ܽܘܢ
                    .</ab>
                <ab type="verse" n="6">ܘܰܐܢ̱ܬ݁ܽܘܢ ܒ݁ܰܢ ܐܶܬ݁ܕ݁ܰܡܺܝܬ݁ܽܘܢ ܁ ܘܰܒ݂ܡܳܪܰܢ ܆ ܕ݁ܩܰܒ݁ܶܠܬ݁ܽܘܢ
                    ܡܶܠܬ݂ܳܐ ܒ݁ܽܐܘܠܨܳܢܳܐ ܪܰܒ݁ܳܐ ܁ ܘܰܒ݂ܚܰܕ݂ܽܘܬ݂ܳܐ ܕ݁ܪܽܘܚܳܐ ܕ݁ܩܽܘܕ݂ܫܳܐ .</ab>
                <ab type="verse" n="7">ܘܰܗܘܰܝܬ݁ܽܘܢ ܕ݁ܡܽܘܬ݂ܳܐ ܠܟ݂ܽܠܗܽܘܢ ܡܗܰܝܡܢܶܐ̈ ܁ ܕ݁ܺܐܝܬ݂
                    ܒ݁ܡܰܩܶܕ݂ܘܳܢܺܝܰܐ ܂ ܘܒ݂ܰܐܟ݂ܰܐܺܝܰܐ .</ab>
                <ab type="verse" n="8">ܡܶܢܟ݂ܽܘܢ ܓ݁ܶܝܪ ܐܶܫܬ݁ܰܡܥܰܬ݂ ܡܶܠܬ݂ܶܗ ܕ݁ܡܳܪܰܢ ܆ ܠܳܐ ܒ݁ܰܠܚܽܘܕ݂
                    ܒ݁ܡܰܩܶܕ݂ܘܳܢܺܝܰܐ ܘܒ݂ܰܐܟ݂ܰܐܺܝܰܐ ܇ ܐܶܠܳܐ ܒ݁ܟ݂ܽܠ ܐܰܬ݂ܰܪ ܗܰܝܡܳܢܽܘܬ݂ܟ݂ܽܘܢ ܕ݁ܒ݂ܰܐܠܳܗܳܐ
                    ܐܶܫܬ݁ܰܡܥܰܬ݂ ܆ ܐܰܝܟ݁ܰܢܳܐ ܕ݁ܠܳܐ ܢܶܣܬ݁ܢܶܩ ܕ݁ܢܺܐܡܰܪ ܥܠܰܝܟ݁ܽܘܢ ܡܶܕ݁ܶܡ .</ab>
                <ab type="verse" n="9">ܗܶܢܽܘܢ ܓ݁ܶܝܪ ܡܶܫܬ݁ܰܥܶܝܢ ܆ ܐܰܝܢܳܐ ܡܰܥܠܳܢܳܐ ܗܘܳܐ ܠܰܢ ܠܘܳܬ݂ܟ݂ܽܘܢ
                    ܆ ܘܰܐܝܟ݁ܰܢܳܐ ܐܶܬ݂ܦ݁ܢܺܝܬ݁ܽܘܢ ܠܘܳܬ݂ ܐܰܠܳܗܳܐ ܡܶܢ ܕ݁ܶܚܠܰܬ݂ ܦ݁ܬ݂ܰܟ݂ܪܶܐ̈ ܇
                    ܕ݁ܬ݂ܶܦ݂ܠܚܽܘܢ ܠܰܐܠܳܗܳܐ ܚܰܝܳܐ ܘܫܰܪܺܝܪܳܐ ܇</ab>
                <ab type="verse" n="10">ܟ݁ܰܕ݂ ܡܣܰܟ݁ܶܝܬ݁ܽܘܢ ܠܰܒ݂ܪܶܗ ܡܶܢ ܫܡܰܝܳܐ ܇ ܠܝܶܫܽܘܥ ܁ ܗܰܘ
                    ܕ݁ܰܐܩܺܝܡ ܡܶܢ ܒ݁ܶܝܬ݂ ܡܺܝܬ݂ܶܐ̈ ܁ ܕ݁ܗܽܘ ܡܦ݂ܰܨܶܐ ܠܰܢ ܡܶܢ ܪܽܘܓ݂ܙܳܐ ܕ݁ܳܐܬ݂ܶܐ .</ab>
            </div>
            <div type="chapter" n="2" xml:lang="syr">
                <head xml:lang="en">Chapter 2</head>
                <ab type="verse" n="1">ܘܰܐܢ̱ܬ݁ܽܘܢ ܝܳܕ݂ܥܺܝܢ ܐܢ̱ܬ݁ܽܘܢ ܐܰܚܰܝ̈ ܆ ܕ݁ܡܰܥܠܳܢܰܢ
                    ܕ݁ܰܠܘܳܬ݂ܟ݂ܽܘܢ ܠܳܐ ܗ̱ܘܳܐ ܣܪܺܝܩܳܐܝܺܬ݂ ܗܘܳܐ ܆</ab>
                <ab type="verse" n="2">ܐܶܠܳܐ ܠܽܘܩܕ݂ܰܡ ܚܰܫܢܰܢ ܘܶܐܨܛܰܥܰܪܢܰܢ ܇ ܐܰܝܟ݂ ܕ݁ܝܳܕ݂ܥܺܝܬ݁ܽܘܢ
                    ܒ݁ܦ݂ܺܝܠܺܝܦ݁ܳܘܣ . ܘܗܳܝܕ݁ܶܝܢ ܒ݁ܰܐܓ݂ܽܘܢܳܐ ܪܰܒ݁ܳܐ ܆ ܡܰܠܶܠܢ ܥܰܡܟ݂ܽܘܢ ܒ݁ܦ݁ܰܪܶܗ̱ܣܺܝܰܐ
                    ܕ݁ܰܐܠܳܗܰܢ ܁ ܣܒ݂ܰܪܬ݂ܶܗ ܕ݁ܰܡܫܺܝܚܳܐ .</ab>
                <ab type="verse" n="3">ܒ݁ܽܘܝܳܐܰܢ ܓ݁ܶܝܪ ܠܳܐ ܗ̱ܘܳܐ ܡܶܢ ܛܳܥܝܽܘܬ݂ܳܐ . ܐܳܦ݂ܠܳܐ ܡܶܢ
                    ܛܰܢܦ݂ܽܘܬ݂ܳܐ . ܐܳܦ݂ܠܳܐ ܒ݁ܢܶܟ݂ܠܳܐ ܆</ab>
                <ab type="verse" n="4">ܐܶܠܳܐ ܐܰܝܟ݂ ܡܳܐ ܕ݁ܰܒ݂ܩܶܝܢܰܢ ܠܰܐܠܳܗܳܐ ܕ݁ܬ݂ܶܬ݂ܗܰܝܡܰܢ ܣܒ݂ܰܪܬ݂ܶܗ
                    ܇ ܗܳܟ݂ܰܢܳܐ ܡܡܰܠܠܺܝܢܰܢ . ܠܳܐ ܐܰܝܟ݂ ܕ݁ܠܰܒ݂ܢܰܝ̈ ܐ̱ܢܳܫܳܐ ܢܶܫܦ݁ܰܪ ܇ ܐܶܠܳܐ ܠܰܐܠܳܗܳܐ ܁
                    ܗܰܘ ܕ݁ܒ݂ܳܩܶܐ ܠܶܒ݁ܰܘܳܬ݂ܰܢ̈ .</ab>
                <ab type="verse" n="5">ܐܳܦ݂ܠܳܐ ܓ݁ܶܝܪ ܡܶܡܬ݂ܽܘܡ ܐܶܬ݂ܚܰܫܰܚܢ ܒ݁ܡܰܡܠ̱ܠܳܐ ܫܰܕ݁ܳܠܳܐ ܐܰܝܟ݂
                    ܕ݁ܝܳܕ݂ܥܺܝܢ ܐܢ̱ܬ݁ܽܘܢ . ܘܠܳܐ ܒ݁ܥܶܠܬ݂ܳܐ ܕ݁ܝܰܥܢܽܘܬ݂ܳܐ . ܐܰܠܳܗܳܐ ܣܳܗܶܕ݂ .</ab>
                <ab type="verse" n="6">ܘܠܳܐ ܒ݁ܥܰܝܢ ܫܽܘܒ݂ܚܳܐ ܡܶܢ ܒ݁ܢܰܝܢܳܫܳܐ̈ . ܠܳܐ ܡܶܢܟ݂ܽܘܢ ܘܠܳܐ ܡܶܢ
                    ܐ̱ܚܪܳܢܶܐ̈ ܆ ܟ݁ܰܕ݂ ܡܶܫܟ݁ܚܺܝܢ ܗ̱ܘܰܝܢ ܝܰܩܺܝܪܶܐ̈ ܠܡܶܗܘܳܐ ܐܰܝܟ݂ ܫܠܺܝܚܶܐ̈ ܕ݁ܰܡܫܺܝܚܳܐ
                    .</ab>
                <ab type="verse" n="7">ܐܶܠܳܐ ܗܘܰܝܢ ܒ݁ܰܝܢܳܬ݂ܟ݂ܽܘܢ ܡܰܟ݁ܺܝܟ݂ܶܐ̈ . ܘܰܐܝܟ݂ ܡܪܰܒ݁ܝܳܢܺܝܬ݂ܳܐ
                    ܕ݁ܰܡܚܰܒ݁ܒ݂ܳܐ ܒ݁ܢܶܝܗ̈ ܆</ab>
                <ab type="verse" n="8">ܗܳܟ݂ܰܢܳܐ ܐܳܦ݂ ܚܢܰܢ ܡܚܰܒ݁ܒ݂ܺܝܢܰܢ ܘܰܡܣܰܘܚܺܝܢܰܢ ܠܡܶܬ݁ܰܠ ܠܟ݂ܽܘܢ ܆
                    ܠܳܐ ܒ݁ܰܠܚܽܘܕ݂ ܣܒ݂ܰܪܬ݂ܶܗ ܕ݁ܰܐܠܳܗܳܐ ܇ ܐܶܠܳܐ ܐܳܦ݂ ܢܰܦ݂ܫܰܢ ܇ ܡܶܛܽܠ ܕ݁ܚܰܒ݁ܺܝܒ݂ܰܝܢ
                    ܐܢ̱ܬ݁ܽܘܢ ܀</ab>
                <ab type="verse" n="9">ܥܳܗܕ݁ܺܝܢ ܐܢ̱ܬ݁ܽܘܢ ܓ݁ܶܝܪ ܐܰܚܰܝܢ̈ ܆ ܕ݁ܠܳܐܶܝܢ ܗ̱ܘܰܝܢ ܘܥܳܡܠܺܝܢ
                    ܒ݁ܰܥܒ݂ܳܕ݂ ܐܺܝܕ݂ܰܝܢ̈ ܒ݁ܠܺܠܝܳܐ ܘܒ݂ܺܐܝܡܳܡܳܐ ܇ ܕ݁ܥܰܠ ܚܰܕ݂ ܡܶܢܟ݂ܽܘܢ ܠܳܐ ܢܺܐܩܰܪ .</ab>
                <ab type="verse" n="10">ܐܰܢ̱ܬ݁ܽܘܢ ܣܳܗܕ݁ܺܝܢ ܘܰܐܠܳܗܳܐ ܆ ܐܰܝܟ݁ܰܢܳܐ ܐܰܟ݂ܪܶܙܢ ܠܟ݂ܽܘܢ
                    ܣܒ݂ܰܪܬ݂ܶܗ ܕ݁ܰܐܠܳܗܳܐ ܁ ܕ݁ܰܟ݂ܝܳܐܝܺܬ݂ ܘܟ݂ܺܐܢܳܐܺܝܬ݂ . ܘܰܕ݂ܠܳܐ ܪܶܫܝܳܢ ܗܘܰܝܢ ܠܘܳܬ݂
                    ܟ݁ܽܠܗܽܘܢ ܡܗܰܝܡܢܶܐ̈ ܆</ab>
                <ab type="verse" n="11">ܐܰܝܟ݁ܰܢܳܐ ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܡܶܢ ܚܰܕ݂ ܚܰܕ݂ ܡܶܢܟ݂ܽܘܢ ܐܰܝܟ݂
                    ܐܰܒ݂ܳܐ ܡܶܢ ܒ݁ܢܰܘܗ̱ܝ̈ ܇ ܒ݁ܳܥܶܝܢ ܗ̱ܘܰܝܢ . ܘܡܳܠܶܝܢ ܗ̱ܘܰܝܢ ܒ݁ܠܶܒ݁ܟ݂ܽܘܢ .
                    ܘܰܡܣܰܗܕ݂ܺܝܢܰܢ ܠܟ݂ܽܘܢ ܆</ab>
                <ab type="verse" n="12">ܕ݁ܰܬ݂ܗܰܠܟ݂ܽܘܢ ܐܰܝܟ݂ ܕ݁ܝܳܐܶܐ ܠܰܐܠܳܗܳܐ ܇ ܗܰܘ ܕ݁ܰܩܪܳܟ݂ܽܘܢ
                    ܠܡܰܠܟ݁ܽܘܬ݂ܶܗ ܘܰܠܫܽܘܒ݂ܚܶܗ .</ab>
                <ab type="verse" n="13">ܡܶܛܽܠ ܗܳܢܳܐ ܐܳܦ݂ ܚܢܰܢ ܡܰܘܕ݁ܶܝܢܰܢ ܐܰܡܺܝܢܳܐܝܺܬ݂ ܠܰܐܠܳܗܳܐ ܆
                    ܕ݁ܡܶܠܬ݂ܳܐ ܕ݁ܰܐܠܳܗܳܐ ܁ ܕ݁ܩܰܒ݁ܶܠܬ݁ܽܘܢ ܡܶܢܰܢ . ܠܳܐ ܗ̱ܘܳܐ ܐܰܝܟ݂ ܡܶܠܬ݂ܳܐ
                    ܕ݁ܰܒ݂ܢܰܝܢܳܫܳܐ̈ ܩܰܒ݁ܶܠܬ݁ܽܘܢܳܗ ܇ ܐܶܠܳܐ ܐܰܝܟ݁ܰܢܳܐ ܕ݁ܺܐܝܬ݂ܶܝܗ ܫܰܪܺܝܪܳܐܝܺܬ݂ ܡܶܠܬ݂ܳܐ
                    ܕ݁ܰܐܠܳܗܳܐ ܇ ܘܗܺܝ ܒ݁ܰܥܒ݂ܳܕ݂ܳܐ ܡܶܣܬ݁ܰܥܪܳܐ ܒ݁ܟ݂ܽܘܢ ܒ݁ܰܐܝܠܶܝܢ ܕ݁ܰܡܗܰܝܡܢܺܝܢ ܀</ab>
                <ab type="verse" n="14">ܐܰܢ̱ܬ݁ܽܘܢ ܕ݁ܶܝܢ ܐܰܚܰܝ̈ ܆ ܐܶܬ݁ܕ݁ܰܡܺܝܬ݁ܽܘܢ ܠܥܺܕ݂ܳܬ݂ܳܐ̈
                    ܕ݁ܰܐܠܳܗܳܐ ܕ݁ܒ݂ܺܝܗܽܘܕ݂ ܁ ܗܳܠܶܝܢ ܕ݁ܰܒ݂ܝܶܫܽܘܥ ܡܫܺܝܚܳܐ ܆ ܕ݁ܗܳܟ݂ܰܢ ܣܰܝܒ݁ܰܪܬ݁ܽܘܢ ܐܳܦ݂
                    ܐܰܢ̱ܬ݁ܽܘܢ ܡܶܢ ܒ݁ܢܰܝ̈ ܫܰܪܒ݁ܰܬ݂ܟ݂ܽܘܢ ܇ ܐܰܝܟ݁ܰܢܳܐ ܕ݁ܳܐܦ݂ ܗܶܢܽܘܢ ܡܶܢ ܝܺܗܽܘܕ݂ܳܝܶܐ̈
                    ܇</ab>
                <ab type="verse" n="15">ܗܳܢܽܘܢ ܕ݁ܰܠܡܳܪܰܢ ܝܶܫܽܘܥ ܡܫܺܝܚܳܐ ܩܛܰܠܘ . ܘܠܰܢܒ݂ܺܝܶܐ̈
                    ܕ݁ܡܶܢܗܽܘܢ ܘܠܰܢ ܪܕ݂ܰܦ݂ܘ . ܘܠܰܐܠܳܗܳܐ ܠܳܐ ܫܳܦ݂ܪܺܝܢ . ܘܰܥܒ݂ܺܝܕ݂ܺܝܢ ܣܰܩܽܘܒ݂ܠܳܐ
                    ܠܟ݂ܽܠܗܽܘܢ ܒ݁ܢܰܝ̈ ܐ̱ܢܳܫܳܐ ܇</ab>
                <ab type="verse" n="16">ܕ݁ܟ݂ܳܠܶܝܢ ܠܰܢ ܕ݁ܰܢܡܰܠܶܠ ܥܰܡ ܥܰܡ̱ܡܶܐ̈ ܕ݁ܢܺܚܽܘܢ ܇ ܠܰܡܫܰܠܳܡܽܘ
                    ܚܛܳܗܰܝܗܽܘܢ̈ ܒ݁ܟ݂ܽܠܙܒ݂ܰܢ . ܡܰܛܺܝ ܕ݁ܶܝܢ ܥܠܰܝܗܽܘܢ ܪܽܘܓ݂ܙܳܐ ܥܕ݂ܰܡܳܐ ܠܚܰܪܬ݂ܳܐ ܀</ab>
                <ab type="verse" n="17">ܚܢܰܢ ܕ݁ܶܝܢ ܐܰܚܰܝܢ̈ ܆ ܗܘܰܝܢ ܝܰܬ݂ܡܶܐ̈ ܡܶܢܟ݂ܽܘܢ ܙܰܒ݂ܢܳܐ
                    ܕ݁ܫܳܥܬ݂ܳܐ ܁ ܒ݁ܰܐܦ݁ܰܝܢ̈ ܘܠܳܐ ܒ݁ܠܶܒ݁ܰܢ ܆ ܘܝܰܬ݁ܺܝܪܳܐܝܺܬ݂ ܐܶܬ݂ܚܰܦ݁ܰܛܢ ܠܡܶܚܙܳܐ
                    ܐܰܦ݁ܰܝܟ݁ܽܘܢ̈ ܒ݁ܚܽܘܒ݁ܳܐ ܣܰܓ݁ܺܝܳܐܐ .</ab>
                <ab type="verse" n="18">ܘܰܨܒ݂ܰܝܢ ܕ݁ܢܺܐܬ݂ܶܐ ܠܘܳܬ݂ܟ݂ܽܘܢ ܁ ܐܶܢܳܐ ܦ݁ܰܘܠܳܘܣ ܚܕ݂ܳܐ ܙܒ݂ܰܢ
                    ܘܬ݂ܰܪܬ݁ܶܝܢ̈ ܆ ܘܥܰܘܟ݂ܰܢܝ ܣܳܛܳܢܳܐ .</ab>
                <ab type="verse" n="19">ܐܰܝܢܰܘ ܓ݁ܶܝܪ ܣܰܒ݂ܪܰܢ ܘܚܰܕ݂ܽܘܬ݂ܰܢ ܘܰܟ݂ܠܺܝܠܳܐ ܕ݁ܫܽܘܒ݂ܗܳܪܰܢ ܆
                    ܐܶܠܳܐ ܐܶܢ ܐܰܢ̱ܬ݁ܽܘܢ ܩܕ݂ܳܡ ܡܳܪܰܢ ܝܶܫܽܘܥ ܒ݁ܡܶܐܬ݂ܺܝܬ݂ܶܗ .</ab>
                <ab type="verse" n="20">ܐܰܢ̱ܬ݁ܽܘܢ ܐܶܢܽܘܢ ܓ݁ܶܝܪ ܬ݁ܶܫܒ݁ܽܘܚܬ݁ܰܢ ܘܚܰܕ݂ܽܘܬ݂ܰܢ .</ab>
            </div>
            <div type="chapter" n="3" xml:lang="syr">
                <head xml:lang="en">Chapter 3</head>
                <ab type="verse" n="1">ܘܡܶܛܽܠ ܕ݁ܠܳܐ ܚܰܡܣܶܢܢ ܆ ܨܒ݂ܰܝܢ ܠܰܡܦ݂ܳܫ ܒ݁ܰܐܬ݂ܺܢܶܘܣ
                    ܒ݁ܰܠܚܽܘܕ݂ܰܝܢ .</ab>
                <ab type="verse" n="2">ܘܰܢܫܰܕ݁ܰܪ ܠܘܳܬ݂ܟ݂ܽܘܢ ܠܛܺܝܡܳܬ݂ܶܐܳܘܣ ܐܰܚܽܘܢ ܘܰܡܫܰܡܫܳܢܳܐ
                    ܕ݁ܰܐܠܳܗܳܐ . ܘܰܡܥܰܕ݁ܪܳܢܰܢ ܒ݁ܰܣܒ݂ܰܪܬ݂ܶܗ ܕ݁ܰܡܫܺܝܚܳܐ ܆ ܕ݁ܰܢܫܰܪܰܪܟ݂ܽܘܢ ܘܢܶܒ݂ܥܶܐ
                    ܡܶܢܟ݂ܽܘܢ ܥܰܠ ܗܰܝܡܳܢܽܘܬ݂ܟ݂ܽܘܢ ܇</ab>
                <ab type="verse" n="3">ܕ݁ܠܳܐ ܐ̱ܢܳܫ ܡܶܢܟ݂ܽܘܢ ܬ݁ܶܬ݂ܩܰܛܰܥ ܠܶܗ ܒ݁ܽܐܘܠܨܳܢܶܐ̈ ܗܳܠܶܝܢ .
                    ܐܰܢ̱ܬ݁ܽܘܢ ܓ݁ܶܝܪ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܰܠܗܳܕ݂ܶܐ ܗ̱ܽܘ ܣܺܝܡܺܝܢܰܢ .</ab>
                <ab type="verse" n="4">ܐܳܦ݂ ܟ݁ܰܕ݂ ܠܘܳܬ݂ܟ݂ܽܘܢ ܗܘܰܝܢ ܓ݁ܶܝܪ ܆ ܩܰܕ݁ܶܡܢ ܐܶܡܰܪܢ ܠܟ݂ܽܘܢ ܆
                    ܕ݁ܰܥܬ݂ܺܝܕ݂ܺܝܢܰܢ ܠܡܶܬ݂ܶܐܠܳܨܽܘ . ܐܰܝܟ݁ܰܢܳܐ ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܗܘܳܐ .</ab>
                <ab type="verse" n="5">ܡܶܛܽܠ ܗܳܢܳܐ ܐܳܦ݂ ܐܶܢܳܐ ܠܳܐ ܚܰܡܣܢܶܬ݂ ܆ ܥܕ݂ܰܡܳܐ ܕ݁ܫܰܕ݁ܪܶܬ݂
                    ܕ݁ܶܐܕ݁ܰܥ ܗܰܝܡܳܢܽܘܬ݂ܟ݂ܽܘܢ ܇ ܕ݁ܕ݂ܰܠܡܳܐ ܢܢܰܣܶܝܟ݂ܽܘܢ ܡܢܰܣܝܳܢܳܐ ܇ ܘܢܶܗܘܶܐ ܥܰܡܠܰܢ
                    ܣܪܺܝܩܳܐ ܀.܀.܀܀</ab>
                <milestone unit="SyrChapter" n="2"/>
                <ab type="verse" n="6">ܗܳܫܳܐ ܕ݁ܶܝܢ ܡܶܢ ܕ݁ܶܐܬ݂ܳܐ ܠܘܳܬ݂ܰܢ ܛܺܝܡܳܬ݂ܶܐܳܘܣ ܡܶܢ
                    ܨܶܐܕ݂ܰܝܟ݁ܽܘܢ ܆ ܘܣܰܒ݂ܪܰܢ ܥܰܠ ܗܰܝܡܳܢܽܘܬ݂ܟ݂ܽܘܢ ܁ ܘܥܰܠ ܚܽܘܒ݁ܟ݂ܽܘܢ ܁ ܘܕ݂ܺܐܝܬ݂
                    ܠܘܳܬ݂ܟ݂ܽܘܢ ܥ̱ܽܘܗܕ݁ܳܢܰܢ ܛܳܒ݂ܳܐ ܒ݁ܟ݂ܽܠ ܥܶܕ݁ܳܢ : ܘܰܣܘܶܝܢ ܐܢ̱ܬ݁ܽܘܢ ܠܡܶܚܙܝܰܢ ܁
                    ܐܰܝܟ݁ܰܢܳܐ ܕ݁ܳܐܦ݂ ܚܢܰܢ ܠܟ݂ܽܘܢ ܆</ab>
                <ab type="verse" n="7">ܡܶܛܽܠ ܗܳܢܳܐ ܁ ܐܶܬ݂ܒ݁ܰܝܰܐܢ ܒ݁ܟ݂ܽܘܢ ܐܰܚܰܝܢ̈ ܇ ܥܰܠ ܟ݁ܽܠܗܶܝܢ
                    ܥܳܩܳܬ݂ܰܢ̈ ܘܽܐܘܠܨܳܢܰܝܢ̈ ܂ ܡܶܛܽܠ ܗܰܝܡܳܢܽܘܬ݂ܟ݂ܽܘܢ .</ab>
                <ab type="verse" n="8">ܘܗܳܫܳܐ ܗ̱ܽܘ ܚܰܝܺܝܢܰܢ ܆ ܐܶܢ ܐܰܢ̱ܬ݁ܽܘܢ ܬ݁ܶܬ݂ܩܰܝܡܽܘܢ ܒ݁ܡܳܪܰܢ
                    .</ab>
                <ab type="verse" n="9">ܐܰܝܕ݂ܳܐ ܓ݁ܶܝܪ ܬ݁ܰܘܕ݁ܺܝܬ݂ܳܐ ܡܶܫܟ݁ܚܺܝܢܰܢ ܠܡܶܦ݂ܪܰܥ ܚܠܳܦ݂ܰܝܟ݁ܽܘܢ
                    ܠܰܐܠܳܗܳܐ ܇ ܥܰܠ ܟ݁ܽܠ ܚܰܕ݂ܽܘܬ݂ܳܐ ܕ݁ܚܳܕ݂ܶܝܢܰܢ ܡܶܛܽܠܳܬ݂ܟ݂ܽܘܢ ܆</ab>
                <ab type="verse" n="10">ܐܶܠܳܐ ܕ݁ܰܩܕ݂ܳܡ ܐܰܠܳܗܳܐ ܝܰܬ݁ܺܝܪܳܐܝܺܬ݂ ܢܶܬ݂ܟ݁ܰܫܰܦ݂ ܒ݁ܠܺܠܝܳܐ
                    ܘܒ݂ܺܐܝܡܳܡܳܐ ܇ ܕ݁ܢܶܚܙܶܐ ܐܰܦ݁ܰܝܟ݁ܽܘܢ̈ ܇ ܘܢܶܓ݂ܡܽܘܪ ܡܳܐ ܕ݁ܚܰܣܺܝܪܳܐ ܗܰܝܡܳܢܽܘܬ݂ܟ݂ܽܘܢ
                    .</ab>
                <ab type="verse" n="11">ܗܽܘ ܕ݁ܶܝܢ ܐܰܠܳܗܳܐ ܐܰܒ݂ܽܘܢ ܘܡܳܪܰܢ ܝܶܫܽܘܥ ܡܫܺܝܚܳܐ ܆ ܢܶܬ݂ܪܽܘܨ
                    ܐܽܘܪܚܰܢ ܠܘܳܬ݂ܟ݂ܽܘܢ .</ab>
                <ab type="verse" n="12">ܘܢܰܣܓ݁ܶܐ ܘܰܢܝܰܬ݁ܰܪ ܚܽܘܒ݁ܟ݂ܽܘܢ ܁ ܕ݁ܚܰܕ݂ ܠܘܳܬ݂ ܚܰܕ݂ ܘܕ݂ܰܠܘܳܬ݂
                    ܟ݁ܽܠܢܳܫ ܇ ܐܰܝܟ݁ܰܢܳܐ ܕ݁ܰܚܢܰܢ ܡܰܚܒ݂ܺܝܢܰܢ ܠܟ݂ܽܘܢ .</ab>
                <ab type="verse" n="13">ܘܰܢܩܰܝܶܡ ܠܶܒ݁ܰܘܳܬ݂ܟ݂ܽܘܢ̈ ܕ݁ܠܳܐ ܪܶܫܝܳܢ ܒ݁ܩܰܕ݁ܺܝܫܽܘܬ݂ܳܐ ܩܕ݂ܳܡ
                    ܐܰܠܳܗܳܐ ܐܰܒ݂ܽܘܢ ܇ ܒ݁ܡܶܐܬ݂ܺܝܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܕ݁ܥܰܡ ܟ݁ܽܠܗܽܘܢ
                    ܩܰܕ݁ܺܝܫܰܘܗ̱ܝ̈ ܀</ab>
            </div>
            <div type="chapter" n="4" xml:lang="syr">
                <head xml:lang="en">Chapter 4</head>
                <ab type="verse" n="1">ܡܶܟ݁ܺܝܠ ܐܰܚܰܝ̈ ܒ݁ܳܥܶܝܢܰܢ ܡܶܢܟ݂ܽܘܢ ܇ ܘܡܶܬ݂ܟ݁ܰܫܦ݂ܺܝܢܰܢ ܠܟ݂ܽܘܢ
                    ܒ݁ܡܳܪܰܢ ܝܶܫܽܘܥ ܆ ܕ݁ܰܐܝܟ݂ ܕ݁ܩܰܒ݁ܶܠܬ݁ܽܘܢ ܡܶܢܰܢ ܇ ܐܰܝܟ݁ܰܢ ܘܳܠܶܐ ܠܟ݂ܽܘܢ
                    ܕ݁ܰܬ݂ܗܰܠܟ݂ܽܘܢ ܘܬ݂ܶܫܦ݁ܪܽܘܢ ܠܰܐܠܳܗܳܐ ܇ ܕ݁ܝܰܬ݁ܺܝܪܳܐܝܺܬ݂ ܬ݁ܰܘܣܦ݂ܽܘܢ .</ab>
                <ab type="verse" n="2">ܝܳܕ݂ܥܺܝܢ ܐܢ̱ܬ݁ܽܘܢ ܓ݁ܶܝܪ ܆ ܐܰܝܠܶܝܢ ܦ݁ܽܘܩܕ݁ܳܢܶܐ̈ ܝܰܗ̱ܒ݂ܢ ܠܟ݂ܽܘܢ
                    ܂ ܒ݁ܡܳܪܰܢ ܝܶܫܽܘܥ .</ab>
                <ab type="verse" n="3">ܗܳܢܰܘ ܓ݁ܶܝܪ ܨܶܒ݂ܝܳܢܶܗ ܕ݁ܰܐܠܳܗܳܐ ܆ ܩܰܕ݁ܺܝܫܽܘܬ݂ܟ݂ܽܘܢ .
                    ܘܰܕ݂ܬ݂ܶܗܘܽܘܢ ܦ݁ܰܪܺܝܩܺܝܢ ܡܶܢ ܟ݁ܽܠ ܙܳܢܝܽܘܬ݂ܳܐ .</ab>
                <ab type="verse" n="4">ܘܢܶܗܘܶܐ ܝܳܕ݂ܰܥ ܐ̱ܢܳܫ ܐ̱ܢܳܫ ܡܶܢܟ݂ܽܘܢ ܠܡܶܩܢܳܐ ܡܳܐܢܶܗ
                    ܒ݁ܩܰܕ݁ܺܝܫܽܘܬ݂ܳܐ ܘܒ݂ܺܐܝܩܳܪܳܐ ܇</ab>
                <ab type="verse" n="5">ܘܠܳܐ ܒ݁ܚܰܫܶܐ̈ ܕ݁ܪܶܓ݁ܬ݂ܳܐ ܇ ܐܰܝܟ݂ ܫܰܪܟ݁ܳܐ ܕ݁ܥܰܡ̱ܡܶܐ̈ ܗܳܢܽܘܢ
                    ܕ݁ܠܳܐ ܝܳܕ݂ܥܺܝܢ ܠܰܐܠܳܗܳܐ .</ab>
                <ab type="verse" n="6">ܘܠܳܐ ܬ݁ܶܗܘܽܘܢ ܡܫܺܝܚܺܝܢ ܠܡܶܥܒ݁ܰܪ ܘܰܠܡܶܥܠܰܒ݂ ܐ̱ܢܳܫ ܠܰܐܚܽܘܗ̱ܝ
                    ܒ݁ܗܳܕ݂ܶܐ ܨܒ݂ܽܘܬ݂ܳܐ ܇ ܡܶܛܽܠ ܕ݁ܡܳܪܰܢ ܗ̱ܽܘ ܬ݁ܳܒ݂ܽܘܥܳܐ ܥܰܠ ܗܳܠܶܝܢ ܟ݁ܽܠܗܶܝܢ .
                    ܐܰܝܟ݁ܰܢܳܐ ܕ݁ܳܐܦ݂ ܡܶܢ ܩܕ݂ܳܡ ܙܰܒ݂ܢܳܐ ܐܶܡܰܪܢ ܠܟ݂ܽܘܢ ܂ ܘܣܰܗܶܕ݂ܢ .</ab>
                <ab type="verse" n="7">ܠܳܐ ܓ݁ܶܝܪ ܩܪܳܟ݂ܽܘܢ ܐܰܠܳܗܳܐ ܠܛܰܢܦ݁ܽܘܬ݂ܳܐ ܆ ܐܶܠܳܐ
                    ܠܩܰܕ݁ܺܝܫܽܘܬ݂ܳܐ .</ab>
                <ab type="verse" n="8">ܡܶܟ݁ܺܝܠ ܡܰܢ ܕ݁ܛܳܠܶܡ ܆ ܠܳܐ ܗ̱ܘܳܐ ܠܒ݂ܰܪܢܳܫܳܐ ܛܳܠܶܡ ܁ ܐܶܠܳܐ
                    ܠܰܐܠܳܗܳܐ . ܗܰܘ ܕ݁ܝܰܗ̱ܒ݂ ܒ݁ܟ݂ܽܘܢ ܪܽܘܚܶܗ ܩܰܕ݁ܺܝܫܬ݁ܳܐ ܀</ab>
                <ab type="verse" n="9">ܥܰܠ ܚܽܘܒ݁ܳܐ ܕ݁ܶܝܢ ܕ݁ܰܐܚܶܐ̈ ܆ ܠܳܐ ܣܢܺܝܩܺܝܬ݁ܽܘܢ ܠܡܶܟ݂ܬ݁ܰܒ݂
                    ܠܟ݂ܽܘܢ . ܐܰܢ̱ܬ݁ܽܘܢ ܓ݁ܶܝܪ ܩܢܽܘܡܟ݂ܽܘܢ ܡܰܠܦ݂ܶܐ̈ ܐܢ̱ܬ݁ܽܘܢ ܕ݁ܰܐܠܳܗܳܐ ܆ ܕ݁ܬ݂ܰܚܒ݂ܽܘܢ
                    ܚܰܕ݂ ܠܚܰܕ݂ .</ab>
                <ab type="verse" n="10">ܐܳܦ݂ ܥܳܒ݂ܕ݁ܺܝܢ ܐܢ̱ܬ݁ܽܘܢ ܗܳܟ݂ܰܢܳܐ ܠܟ݂ܽܠܗܽܘܢ ܐܰܚܶܐ̈
                    ܕ݁ܰܒ݂ܟ݂ܽܠܳܗ ܡܰܩܶܕ݂ܳܘܢܺܝܰܐ . ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆
                    ܕ݁ܬ݂ܶܬ݂ܝܰܬ݁ܪܽܘ</ab>
                <ab type="verse" n="11">ܘܬ݂ܶܬ݂ܚܰܦ݁ܛܽܘܢ ܇ ܕ݁ܬ݂ܶܗܘܽܘܢ ܫܠܶܝܢ ܘܰܥܢܶܝܢ ܒ݁ܣܽܘܥܪܳܢܰܝܟ݁ܽܘܢ̈
                    ܇ ܘܰܗܘܰܝܬ݁ܽܘܢ ܦ݁ܳܠܚܺܝܢ ܒ݁ܺܐܝܕ݂ܰܝܟ݁ܽܘܢ̈ ܐܰܝܟ݁ܰܢܳܐ ܕ݁ܦ݂ܰܩܶܕ݂ܢܳܟ݂ܽܘܢ ܇</ab>
                <ab type="verse" n="12">ܕ݁ܬ݂ܶܗܘܽܘܢ ܡܗܰܠܟ݂ܺܝܢ ܒ݁ܶܐܣܟ݁ܺܡܳܐ ܠܘܳܬ݂ ܒ݁ܰܪܳܝܶܐ̈ ܁ ܘܥܰܠ
                    ܐ̱ܢܳܫ ܠܳܐ ܬ݁ܶܣܬ݁ܰܢܩܽܘܢ ܀</ab>
                <ab type="verse" n="13">ܨܳܒ݂ܶܐ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܐܰܚܰܝ̈ ܆ ܕ݁ܥܰܠ ܐܰܝܠܶܝܢ
                    ܕ݁ܕ݂ܳܡܟ݁ܺܝܢ ܠܳܐ ܬ݁ܶܗܘܶܐ ܟ݁ܳܪܝܳܐ ܠܟ݂ܽܘܢ ܇ ܐܰܝܟ݂ ܫܰܪܟ݁ܳܐ ܕ݁ܐ̱ܢܳܫܳܐ ܕ݁ܣܰܒ݂ܪܳܐ ܠܰܝܬ݁
                    ܠܗܽܘܢ .</ab>
                <ab type="verse" n="14">ܐܶܢ ܓ݁ܶܝܪ ܡܗܰܝܡܢܺܝܢܰܢ ܕ݁ܝܶܫܽܘܥ ܡܺܝܬ݂ ܘܩܳܡ ܆ ܗܳܟ݂ܰܢܳܐ ܐܳܦ݂
                    ܐܰܠܳܗܳܐ ܠܰܐܝܠܶܝܢ ܕ݁ܰܕ݂ܡܶܟ݂ܘ ܒ݁ܝܶܫܽܘܥ ܁ ܡܰܝܬ݁ܶܐ ܥܰܡܶܗ .</ab>
                <ab type="verse" n="15">ܗܳܕ݂ܶܐ ܕ݁ܶܝܢ ܐܳܡܪܺܝܢܰܢ ܠܟ݂ܽܘܢ ܒ݁ܡܶܠܬ݂ܶܗ ܕ݁ܡܳܪܰܢ ܆ ܕ݁ܰܚܢܰܢ
                    ܐܰܝܠܶܝܢ ܕ݁ܡܶܫܬ݁ܰܚܪܺܝܢܰܢ ܒ݁ܡܶܐܬ݂ܺܝܬ݂ܶܗ ܕ݁ܡܳܪܰܢ ܕ݁ܚܰܝܺܝܢܰܢ ܇ ܠܳܐ ܢܰܕ݂ܪܶܟ݂ ܠܰܐܝܠܶܝܢ
                    ܕ݁ܰܕ݂ܡܶܟ݂ܘ ܂</ab>
                <ab type="verse" n="16">ܡܶܛܽܠ ܕ݁ܗܽܘ ܡܳܪܰܢ ܒ݁ܦ݂ܽܘܩܕ݁ܳܢܳܐ . ܘܰܒ݂ܩܳܠܳܐ ܕ݁ܪܺܝܫ
                    ܡܰܠܰܐܟ݂ܶܐ̈ . ܘܰܒ݂ܩܰܪܢܳܐ ܕ݁ܰܐܠܳܗܳܐ ܆ ܢܳܚܶܬ݂ ܡܶܢ ܫܡܰܝܳܐ . ܘܡܺܝܬ݂ܶܐ̈ ܕ݁ܒ݂ܰܡܫܺܝܚܳܐ
                    ܢܩܽܘܡܽܘܢ ܠܽܘܩܕ݂ܰܡ .</ab>
                <ab type="verse" n="17">ܘܗܳܝܕ݁ܶܝܢ ܚܢܰܢ ܐܰܝܠܶܝܢ ܕ݁ܡܶܫܬ݁ܰܚܪܺܝܢܰܢ ܕ݁ܚܰܝܺܝܢܰܢ ܆
                    ܢܶܬ݂ܚܛܶܦ݂ ܥܰܡܗܽܘܢ ܐܰܟ݂ܚܕ݂ܳܐ ܒ݁ܰܥܢܳܢܶܐ̈ ܁ ܠܽܐܘܪܥܶܗ ܕ݁ܡܳܪܰܢ ܒ݁ܳܐܐܰܪ . ܘܗܳܟ݂ܰܢܳܐ
                    ܒ݁ܟ݂ܽܠܙܒ݂ܰܢ ܥܰܡ ܡܳܪܰܢ ܢܶܗܘܶܐ .</ab>
                <ab type="verse" n="18">ܗܘܰܘ ܗܳܟ݂ܺܝܠ ܡܒ݂ܰܝܐܺܝܢ ܚܰܕ݂ ܠܚܰܕ݂ ܂ ܒ݁ܡܶܠܶܐ̈ ܗܳܠܶܝܢ ܀</ab>
            </div>
            <div type="chapter" n="5" xml:lang="syr">
                <head xml:lang="en">Chapter 5</head>
                <ab type="verse" n="1">ܥܰܠ ܙܰܒ݂ܢܶܐ̈ ܕ݁ܶܝܢ ܘܥܶܕ݁ܳܢܶܐ̈ . ܐܰܚܰܝ̈ ܆ ܠܳܐ ܣܢܺܝܩܺܝܬ݁ܽܘܢ
                    ܠܡܶܟ݂ܬ݁ܰܒ݂ ܠܟ݂ܽܘܢ .</ab>
                <ab type="verse" n="2">ܐܰܢ̱ܬ݁ܽܘܢ ܓ݁ܶܝܪ ܫܰܪܺܝܪܳܐܝܺܬ݂ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܝܰܘܡܶܗ
                    ܕ݁ܡܳܪܰܢ ܁ ܐܰܝܟ݂ ܓ݁ܰܢܳܒ݂ܳܐ ܒ݁ܠܺܠܝܳܐ ܂ ܗܳܟ݂ܰܢܳܐ ܐܳܬ݂ܶܐ .</ab>
                <ab type="verse" n="3">ܟ݁ܰܕ݂ ܢܺܐܡܪܽܘܢ ܕ݁ܰܫܠܳܡܳܐ ܗ̱ܘ ܘܫܰܝܢܳܐ ܆ ܘܗܳܝܕ݁ܶܝܢ ܡܶܢܫܶܠܝܳܐ
                    ܢܩܽܘܡ ܥܠܰܝܗܽܘܢ ܐܰܒ݂ܕ݁ܳܢܳܐ ܇ ܐܰܝܟ݂ ܚܶܒ݂ܠܶܐ̈ ܥܰܠ ܒ݁ܰܛܢܬ݂ܳܐ . ܘܠܳܐ ܢܰܡܕ݂ܽܘܢ .</ab>
                <ab type="verse" n="4">ܐܰܢ̱ܬ݁ܽܘܢ ܕ݁ܶܝܢ ܐܰܚܰܝ̈ ܆ ܠܳܐ ܗܘܰܝܬ݁ܽܘܢ ܒ݁ܚܶܫܽܘܟ݂ܳܐ ܇ ܕ݁ܗܰܘ
                    ܝܰܘܡܳܐ ܐܰܝܟ݂ ܓ݁ܰܢܳܒ݂ܳܐ ܢܰܕ݂ܪܶܟ݂ܟ݂ܽܘܢ .</ab>
                <ab type="verse" n="5">ܟ݁ܽܠܟ݂ܽܘܢ ܓ݁ܶܝܪ ܒ݁ܢܰܝ̈ ܢܽܘܗܪܳܐ ܐܰܢ̱ܬ݁ܽܘܢ ܁ ܘܰܒ݂ܢܰܝ̈ ܐܺܝܡܳܡܳܐ
                    . ܘܠܳܐ ܗܘܰܝܬ݁ܽܘܢ ܒ݁ܢܰܝ̈ ܠܺܠܝܳܐ ܁ ܘܠܳܐ ܒ݁ܢܰܝ̈ ܚܶܫܽܘܟ݂ܳܐ .</ab>
                <ab type="verse" n="6">ܠܳܐ ܢܶܕ݂ܡܰܟ݂ ܗܳܟ݂ܺܝܠ ܐܰܝܟ݂ ܫܰܪܟ݁ܳܐ ܆ ܐܶܠܳܐ ܗܘܰܝܢ ܥܺܝܪܺܝܢ
                    ܘܰܡܗܰܘܢܺܝܢ .</ab>
                <ab type="verse" n="7">ܐܰܝܠܶܝܢ ܓ݁ܶܝܪ ܕ݁ܕ݂ܳܡܟ݁ܺܝܢ ܆ ܒ݁ܠܺܠܝܳܐ ܗ̱ܘ ܕ݁ܳܡܟ݁ܺܝܢ . ܘܰܐܝܠܶܝܢ
                    ܕ݁ܪܳܘܶܝܢ ܆ ܒ݁ܠܺܠܝܳܐ ܗ̱ܘ ܪܳܘܶܝܢ .</ab>
                <ab type="verse" n="8">ܚܢܰܢ ܕ݁ܶܝܢ ܕ݁ܰܒ݂ܢܰܝ̈ ܐܺܝܡܳܡܳܐ ܚܢܰܢ ܆ ܗܘܰܝܢ ܥܺܝܪܺܝܢ ܒ݁ܪܶܥܝܳܢܰܢ
                    . ܘܰܠܒ݂ܺܝܫܺܝܢ ܫܶܪܝܳܢܳܐ ܕ݁ܗܰܝܡܳܢܽܘܬ݂ܳܐ ܘܰܕ݂ܚܽܘܒ݁ܳܐ . ܘܰܢܣܺܝܡ ܣܰܢܘܰܪܬ݁ܳܐ ܕ݁ܣܰܒ݂ܪܳܐ
                    ܕ݁ܚܰܝܶܐ̈ .</ab>
                <ab type="verse" n="9">ܡܶܛܽܠ ܕ݁ܠܳܐ ܣܳܡܰܢ ܐܰܠܳܗܳܐ ܠܪܽܘܓ݂ܙܳܐ ܆ ܐܶܠܳܐ ܠܩܶܢܝܳܢܳܐ
                    ܕ݁ܚܰܝܶܐ̈ ܒ݁ܡܳܪܰܢ ܝܶܫܽܘܥ ܡܫܺܝܚܳܐ .</ab>
                <ab type="verse" n="10">ܗܰܘ ܕ݁ܡܺܝܬ݂ ܥܰܠ ܐܰܦ݁ܰܝܢ̈ ܇ ܕ݁ܶܐܢ ܥܺܝܪܺܝܢܰܢ ܁ ܘܶܐܢ
                    ܕ݁ܰܡܟ݁ܺܝܢܰܢ ܇ ܐܰܟ݂ܚܕ݂ܳܐ ܥܰܡܶܗ ܢܺܚܶܐ .</ab>
                <ab type="verse" n="11">ܡܶܛܽܠ ܗܳܢܳܐ ܒ݁ܰܝܰܐܘ ܚܰܕ݂ ܠܚܰܕ݂ ܆ ܘܒ݂ܰܢܰܘ ܚܰܕ݂ ܠܚܰܕ݂ ܇
                    ܐܰܝܟ݁ܰܢܳܐ ܕ݁ܳܐܦ݂ ܥܳܒ݂ܕ݁ܺܝܬ݁ܽܘܢ ܀</ab>
                <ab type="verse" n="12">ܒ݁ܳܥܶܝܢܰܢ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆ ܕ݁ܰܗܘܰܝܬ݁ܽܘܢ ܝܳܕ݂ܥܺܝܢ
                    ܠܰܐܝܠܶܝܢ ܕ݁ܠܳܐܶܝܢ ܒ݁ܟ݂ܽܘܢ ܇ ܘܩܳܝܡܺܝܢ ܒ݁ܰܐܦ݁ܰܝܟ݁ܽܘܢ̈ ܒ݁ܡܳܪܰܢ ܇ ܘܡܰܠܦ݂ܺܝܢ ܠܟ݂ܽܘܢ
                    ܇</ab>
                <ab type="verse" n="13">ܕ݁ܰܗܘܰܘ ܚܫܺܝܒ݂ܺܝܢ ܠܟ݂ܽܘܢ ܒ݁ܚܽܘܒ݁ܳܐ ܝܰܬ݁ܺܝܪܳܐ . ܘܡܶܛܽܠ
                    ܥܒ݂ܳܕ݂ܗܽܘܢ ܐܶܫܬ݁ܰܝ̱ܢܘ ܥܰܡܗܽܘܢ ܀</ab>
                <ab type="verse" n="14">ܒ݁ܳܥܶܝܢܰܢ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆ ܪܕ݂ܰܘ ܠܡܰܣܟ݁ܠܳܢܶܐ̈ .
                    ܘܠܰܒ݁ܶܒ݂ܘ ܠܰܙܥܽܘܪܰܝ̈ ܢܰܦ݂ܫܳܐ . ܘܣܰܒ݂ܘ ܛܰܥܢܳܐ ܕ݁ܰܡܚܺܝܠܶܐ̈ . ܘܰܐܓ݁ܰܪܘ ܪܽܘܚܟ݂ܽܘܢ
                    ܠܘܳܬ݂ ܟ݁ܽܠܢܳܫ .</ab>
                <ab type="verse" n="15">ܘܶܐܙܕ݁ܰܗ̱ܪܘ ܕ݁ܰܠܡܳܐ ܐ̱ܢܳܫ ܡܶܢܟ݂ܽܘܢ ܒ݁ܺܝܫܬ݁ܳܐ ܚܠܳܦ݂ ܒ݁ܺܝܫܬ݁ܳܐ
                    ܢܶܦ݂ܪܽܘܥ ܆ ܐܶܠܳܐ ܒ݁ܟ݂ܽܠܙܒ݂ܰܢ ܗܰܪ̱ܛܘ ܒ݁ܳܬ݂ܰܪ ܛܳܒ݂ܳܬ݂ܳܐ̈ ܁ ܠܘܳܬ݂ ܚܕ݂ܳܕ݂ܶܐ̈ ܂
                    ܘܰܠܘܳܬ݂ ܟ݁ܽܠܢܳܫ .</ab>
                <ab type="verse" n="16">ܗܘܰܘ ܚܳܕ݂ܶܝܢ ܒ݁ܟ݂ܽܠܙܒ݂ܰܢ .</ab>
                <ab type="verse" n="17">ܘܰܡܨܰܠܶܝܢ ܕ݁ܠܳܐ ܫܰܠܘܳܐ .</ab>
                <ab type="verse" n="18">ܘܰܒ݂ܟ݂ܽܠ ܡܶܕ݁ܶܡ ܗܘܰܘ ܡܰܘܕ݁ܶܝܢ . ܗܳܢܰܘ ܓ݁ܶܝܪ ܨܶܒ݂ܝܳܢܶܗ
                    ܕ݁ܰܐܠܳܗܳܐ ܒ݁ܝܶܫܽܘܥ ܡܫܺܝܚܳܐ ܂ ܒ݁ܟ݂ܽܘܢ .</ab>
                <ab type="verse" n="19">ܪܽܘܚܳܐ ܠܳܐ ܬ݁ܕ݂ܰܥܟ݂ܽܘܢ .</ab>
                <ab type="verse" n="20">ܢܒ݂ܺܝܰܘܳܬ݂ܳܐ̈ ܠܳܐ ܬ݁ܰܣܠܽܘܢ .</ab>
                <ab type="verse" n="21">ܟ݁ܽܠܡܶܕ݁ܶܡ ܒ݁ܩܰܘ ܆ ܘܰܕ݂ܫܰܦ݁ܺܝܪ ܐܰܚܽܘܕ݂ܘ .</ab>
                <ab type="verse" n="22">ܘܡܶܢ ܟ݁ܽܠ ܨܒ݂ܽܘ ܒ݁ܺܝܫܳܐ ܥܪܽܘܩܘ .</ab>
                <ab type="verse" n="23">ܗܽܘ ܕ݁ܶܝܢ ܐܰܠܳܗܳܐ ܕ݁ܰܫܠܳܡܳܐ ܇ ܢܩܰܕ݁ܶܫܟ݂ܽܘܢ ܓ݁ܡܺܝܪܳܐܝܺܬ݂
                    ܠܟ݂ܽܠܟ݂ܽܘܢ . ܘܟ݂ܽܠܳܗ ܪܽܘܚܟ݂ܽܘܢ ܘܢܰܦ݂ܫܟ݂ܽܘܢ ܘܦ݂ܰܓ݂ܪܟ݂ܽܘܢ ܆ ܢܢܰܛܰܪ ܕ݁ܠܳܐ ܪܶܫܝܳܢ ܂
                    ܠܡܶܐܬ݂ܺܝܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .</ab>
                <ab type="verse" n="24">ܡܗܰܝܡܰܢ ܗ̱ܽܘ ܡܰܢ ܕ݁ܰܩܪܳܟ݂ܽܘܢ ܆ ܕ݁ܗܽܘ ܢܶܥܒ݁ܶܕ݂ ܀</ab>
                <ab type="verse" n="25">ܐܰܚܰܝ̈ ܨܰܠܰܘ ܥܠܰܝܢ .</ab>
                <ab type="verse" n="26">ܫܰܐܠܘ ܒ݁ܰܫܠܳܡܳܐ ܕ݁ܰܐܚܰܝܢ̈ ܟ݁ܽܠܗܽܘܢ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ
                    .</ab>
                <ab type="verse" n="27">ܡܰܘܡܶܐ ܐ̱ܢܳܐ ܠܟ݂ܽܘܢ ܒ݁ܡܳܪܰܢ ܆ ܕ݁ܬ݂ܶܬ݂ܩܪܶܐ ܐܶܓ݁ܰܪܬ݁ܳܐ ܗܳܕ݂ܶܐ
                    ܠܟ݂ܽܠܗܽܘܢ ܐܰܚܶܐ̈ ܩܰܕ݁ܺܝܫܶܐ̈ .</ab>
                <ab type="verse" n="28">ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܥܰܡܟ݂ܽܘܢ ܂ ܐܰܡܺܝܢ ܀</ab>
            </div>

        </body>
    </text>
</TEI>
