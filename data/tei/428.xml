<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8913">Discourse 37</title>
                <title xml:lang="en" level="s" ref="http://syriaca.org/work/8876">Ascetic Discourses, Part 1</title>
                <title level="s">Digital Syriac Corpus</title>
                <author ref="http://syriaca.org/person/550">Isaac of Nineveh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">Paulus Bedjan</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"/>
                </respStmt>
            </titleStmt>
            <editionStmt>
                <edition n="0.1"/>
                <respStmt>
                    <resp>based upon</resp>
                    <name><ptr target="#sourceDesc1"/></name>
                </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/428</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>
                    
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
                        <editor>
                            <forename>Paulus</forename>
                            <surname>Bedjan</surname>
                        </editor>
                        <title level="m">Mar Isaacus Ninivita. De perfectione religiosa.</title>
                        <idno type="URI"/>
                        <idno type="zotero">1102</idno>
                        <imprint>
                            <pubPlace>Paris/Leipzig</pubPlace>
                            <publisher>Otto Harrassowitz</publisher>
                            <date>1909</date>
                        </imprint>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
            <creation>
                 <origDate type="composition" from="0650" to="0700">Late 7th century CE</origDate>
             </creation>
        </profileDesc>
        <revisionDesc status="UncorrectedTranscription"> 
            <change when="2019-03-05" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="rubric" xml:lang="syr">
                <l>ܥܲܠ ܐܲܝܠܹܝܢ ܕܒܼܝܼܕܲܥܬܼܵܐ ܕܦܘܼܪܫܵܢܵܐ ܐܸܬܼܝܲܠܦܹ̇ܬܼܸ ܚܲܬܿܝܼܬܼܘܼܬܼܵܐ</l>
                <l>ܕܚܲܫ̈ܚܵܬܼܗܹܝܢ. ܠܙ.</l>
            </div>
            <div type="body" xml:lang="syr">
                <l>ܟܲܕܼ ܓܹܝܪ ܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ ܐܸܬܼܸܢܲܤ̇ܝܼܬܼ ܒܲܕܼܝܲܡܝܼܢܵܐ ܘܒܲܕܼܤܸܡܵܠܵܐ:</l>
                <l>ܘܲܒܼܩܹ̇ܝܬܼ ܢܲܦܫܝܼ ܒܲܬܼܪ̈ܲܝܗܘܿܢ ܫܘܼ̈ܚܠܵܦܹܐ ܙܲܒܼ̈ܢܝܼܢ ܤܲܓܝܼ̈ܐܵܢ: ܘܩܲܒܿܠܹ̇ܬܼ</l>
                <l>ܡܲܚ̈ܘܵܬܼܵܐ ܕܠܵܐ ܡܸܢܝܵܢ ܡ̣ܢ ܕܲܠܩܘܼܒܼܠܵܐ: ܘܐܸܫ̇ܬܿܘܝܼܬܼ ܠܥܘܼܕܼܪ̈ܵܢܹܐ</l>
                <l>ܪܵܘܪ̈ܒܹܐ ܒܟܸܤܝܵܐ: ܘܫܸܩ̇ܠܹܬܼ ܒܘܼܩܝܵܐ ܕܲܩܢܘܿܡܝ ܙܲܒܼܢܵܐ ܢܲܓܝܼܪܵܐ</l>
                <l>ܕܲܫܢܲܝ̈ܵܐ: ܒܢܸܤܝܵܢܵܐ ܗܵܕܹܐ ܝܼܠܦܹ̇ܬܼ. ܕܫܲܬܼܐܸܤܲܝ̈ ܟܠܗܹܝܢ ܛܵܒܼ̈ܬܼܵܐ:</l>
                <l>ܘܦܘܼܢܵܝܵܐ ܕܢܲܦܫܵܐ ܡ̣ܢ ܫܒܼܝܼܬܼܵܐ ܕܲܒܼܥܸܠܕܒܼܵܒܹ̈ܐ: ܘܐܘܼܪܚܵܐ ܕܲܠܘܵܬܼ</l>
                <l>ܚܲܝܹ̈ܐ ܘܢܘܼܗܪܵܐ: ܗܵܠܹܝܢ ܬܲܪܬܹܝܢ ܐܝܼܬܲܝܗܹܝܢ: ܟܵܘܫܵܐ ܕܒܲܚܕܼܵܐ ܕܘܼܟܵܐ:</l>
                <l>ܘܨܵܘܡܵܐ ܐܲܡܝܼܢܵܐ. ܗܵܢܵܘ ܕܹܝܢ: ܕܲܢܤܝܼܡ ܐ̄ܢܵܫ ܢܵܡܘܿܤܵܐ ܦܲܐܝܵܐ</l>
                <l>ܠܟܲܪܤܹܗ ܐܲܝܟܼ ܚܲܟܿܝܼܡܵܐ: ܒܝܲܕܼ ܡܵܘܬܿܒܼܵܐ ܠܵܐ ܡܸܙܕܲܥܙܲܥܢܵܐ</l>
                <l>ܕܐܲܡܝܼܢܘܼܬܼܵܐ. ܡ̣ܢ ܗܵܪܟܵܐ: ܟܘܼܒܵܫܵܐ ܕܪܸ̈ܓܼܫܹܐ. ܡ̣ܢ ܗܵܪܟܵܐ: ܥܝܼܪܘܼܬܼܵܐ</l>
                <l>ܕܗܵܘܢܵܐ. ܡ̣ܢ ܗܪܟܵܐ: ܡܫܲܝܢܘܼܬܼܵܐ ܕܚܲܫܹ̈ܐ ܒܲܥܪܝܼܪܵܐܝܹܐ: ܕܲܒܼܦܲܓܼܪܵܐ</l>
                <l>ܢܵܒܼ̇ܗܝܼܢ. ܡ̣ܢ ܗܵܪܟܵܐ: ܒܗܝܼܠܘܼܬܼܵܐ ܕܡܲܚܫ̈ܒܼܵܬܐ. ܡ̣ܢ ܗܵܪܟܵܐ: ܙܵܘ̈ܥܹܐ</l>
                <l>ܢܲܗܝܼܪܹ̈ܐ ܕܪܸܥܝܵܢܵܐ. ܡ̣ܢ ܗܵܪܟܵܐ: ܚܦܝܼܛܘܼܬܼܵܐ ܕܲܠܘܵܬܼ ܥ̇ܒܼܵܕܹ̈ܐ</l>
                <l>ܕܲܡܝܲܬܿܪܘܼܬܼܵܐ. ܡ̣ܢ ܗܵܪܟܵܐ: ܤܘܼ̈ܟܵܠܹܐ ܪ̈ܵܡܹܐ ܘܩܲܛܝ̈ܢܹܐ. ܡ̣ܢ</l>
                <l>ܗܵܪܟܵܐ: ܕܸܡ̈ܥܹܐ ܕܠܵܐ ܟܲܝܠܵܐ ܕܟܼܠܥܸܕܵܢ. ܡ̣ܢ ܗܵܪܟܵܐ: ܢܲܟܼܦܘܼܬܼܵܐ</l>
                <l>ܙܗܝܼܬܼܵܐ: ܕܪܲܚܝܼܩܵܐ ܠܲܓܼܡܵܪ ܡ̣ܢ ܢܸܤ̈ܝܵܢܹܐ ܕܕܸܡ̈ܘܵܬܼܵܐ ܕܲܒܼܪܸܥܝܵܢܵܐ. ܡ̣ܢ</l>
                <l>ܗܵܪܟܵܐ: ܕܵܘܩܵܐ ܩܲܠܝܼܠܵܐ ܘܚܲܪܝܼܦܵܐ ܕܲܠܪܘܼܚܩܵܐ. ܡ̣ܢ ܗܵܪܟܵܐ:</l>
                <l></l>
                <pb n="282"/>
                <l></l>
                <l>ܒܘܼܝܵܢܵܐ ܥܲܡܝܼܩܵܐ ܕܥܵܡܹ̇ܕܼ ܘܡܲܕܼܪܸܟܼ ܤܬܼܝܼܪ̈ܵܬܼܵܐ ܕܟܼܠ ܥܘܼܡ̈ܩܝܼܢ.</l>
                <l>ܚܲܝܠܵܐ ܕܦܸܓܼܵܡܹ̈ܐ: ܘܙܵܘ̈ܥܹܐ ܤܬܝܼܪܹ̈ܐ ܕܲܒܼܢܲܦܫܵܐ. ܘܦܘܼܪ̈ܫܵܢܹܐ</l>
                <l>ܕܪ̈ܘܼܚܹܐ: ܘܲܕܼܚܲܝ̈ܠܹܐ ܩܲܕܝܼ̈ܫܹܐ. ܘܚܸܙ̈ܘܹܐ ܫܲܪܝܼܪܹ̈ܐ: ܘܕܸܡ̈ܘܵܬܼܵܐ ܕܫܘܼܩܪܵܐ.¬¬</l>
                <l>ܡ̣ܢ ܗܵܪܟܵܐ: ܕܸܚܠܬܼܵܐ ܕܐܘܼܪ̈ܚܵܬܼܵܐ ܘܲܫܒܼܝܼ̈ܠܹܐ ܒܝܲܡܵܐ ܕܪܸܥܝܵܢܵܐ:</l>
                <l>ܕܦܵܤ̇ܩܵܐ ܠܡܲܗܡܝܵܢܘܼܬܼܵܐ. ܘܫܘܼܠܗܵܒܼܵܐ ܕܲܛܢܵܢܵܐ ܕܕܼܵܐܹ̇ܫ ܟܠ</l>
                <l>ܩܹܘܲܢܕܝܢܘܿܣ: ܘܦܵܤܲܥ̇ ܥܲܠ ܟܠ ܕܸܚ̈ܠܵܢ: ܘܪܸܬܼܚܵܐ ܕܒܼܵܤܲܪ ܟܠ</l>
                <l>ܪ̈ܓܼܝܼܓܼܵܢ: ܘܕܼܵܚܹ̇ܐ ܡ̣ܢ ܬܲܪܥܝܼܬܼܵܐ ܘܡܲܢܫܸܐ ܥܘܼܗܕܵܢܵܐ ܕܟܼܠܗܹܝܢ</l>
                <l>ܥܵܒܼܘܿܪ̈ܝܵܬܼܵܐ. ܥܲܡ ܐ̄ܚܪ̈ܢܝܵܬܼܵܐ ܘܲܐ̄ܚܪ̈ܵܢܝܵܬܐ. ܘܲܒܼܦܵܤܝܼ̈ܩܵܬܐ: ܚܘܼܪܵܪܵܐ</l>
                <l>ܕܒܲܪܢܵܫܵܐ ܕܲܫܪܵܪܵܐ: ܘܚܘܼܕܵܬܼܵܐ ܕܢܲܦܫܵܐ: ܘܲܩܝܵܡܬܵܐ ܕܥܲܡ ܡܫܝܼܚܵܐ</l>
                <l>ܒܡܲܠܟܿܘܼܬܼܵܐ: ܡ̣ܢ ܗܵܪܟܵܐ.</l>
                <l>	ܐܲܝܢܵܐ ܕܲܒܼܗܵܠܹܝܢ ܬܲܪܬܹܝܢ ܡܲܗܡܸܐ: ܢܸܗܘܸܐ ܝܵܕܲܥ: ܕܠܵܘ ܡ̣ܢ</l>
                <l>ܗܵܠܹܝܢ ܗ̄ܘ̣ ܒܲܠܚܘܿܕܼ ܡܲܚܤܲܪ ܢܲܦܫܹܗ: ܐܸܠܵܐ ܠܫܲܬܼܐܸܤܬܐ ܗ̄ܘ̣</l>
                <l>ܕܟܼܠܗܹܝܢ ܡܝܲܬܿܪ̈ܵܬܼܵܐ ܡܙܲܥܙܲܥ: ܒܒܲܤܝܘܼܬܼܵܐ ܕܗܵܠܹܝܢ ܬܲܪܬܹܝܢ</l>
                <l>ܡܝܲܬܿܪ̈ܵܢ. ܘܐܲܝܟܲܢܵܐ ܕܲܠܗܵܠܹܝܢ ܟܠܗܹܝܢ ܐܝܼܬܲܝܗܹܝܢ ܫܘܼܪܵܝܵܐ ܒܢܲܦܫܵܐ:</l>
                <l>ܗܵܠܹܝܢ ܪܹ̈ܫܲܝ ܦܘܼܠܚܵܢܵܐ ܕܟܼܠܗܹܝܢ ܐܲܠܵܗܵܝ̈ܬܐ: ܘܬܲܪܥܵܐ ܘܲܫܒܼܝܼܠܵܐ</l>
                <l>ܕܲܠܘܵܬܼ ܡܫܝܼܚܵܐ: ܠܐܲܝܢܵܐ ܕܐܵܚܹ̇ܕܼ ܘܲܒܼܗܹܝܢ ܡܚܲܡܤܸܢ: ܗܵܟܲܢܵܐ</l>
                <l>ܘܫܘܼܢܵܝܵܐ ܘܲܫܘܵܪܬܵܐ ܕܡܸܢܗܹܝܢ: ܠܘܵܬܼ ܗܵܢܹܝܢ ܬܲܪܬܹܝܢ ܕܲܠܩܘܼܒܼܠܵܐ</l>
                <l>ܕܗܵܠܹܝܢ: ܐܵܡܲ݁ܪܢܵܐ ܦܸܗܝܵܐ ܕܦܲܓܼܪܵܐ ܘܟܲܪܤܵܐ ܕܠܵܐ ܢܵܡܘܿܣ: ܠܫܘܼܪܵܝܵܐ</l>
                <l>ܕܟܼܠܗܹܝܢ ܕܤܲܩܘܼܒܼܠܵܐ ܠܐܲܝܠܹܝܢ ܕܐܸܬܼܐܡܲܪ ܐܲܬܼܪܵܐ ܥܵܒܹ̇ܕܼ ܒܢܲܦܫܹܗ.</l>
                <l>ܪܹܫܝܼܬܼܵܐ ܐܝܼܬܹܝܗ̇ ܘܲܠܗܵܝ̇ ܡ̇ܢ ܚܕܼܵܐ: ܕܠܘܼܩܕܼܵܡ ܠܪܸ̈ܓܼܫܵܘܗܝ</l>
                <l>ܟܒܼܝܼ̈ܫܹܐ ܢܸܫܪܸܐ ܡ̣ܢ ܐܲܤܘܼܪܹ̈ܐ ܕܟܼܵܘܫܵܐ. ܘܡܵܢܵܐ ܡܸܟܹܝܠ ܡ̣ܢ ܗܵܠܹܝܢ؟</l>
                <l>ܡ̣ܢ ܗܵܪܟܵܐ: ܦܸܓܼܥܹ̈ܐ ܫܟܼܝܼܪܹ̈ܐ ܕܠܵܐ ܤܘܼܟܵܝ: ܩܸܢܛܵܐ ܩܲܪܝܼܒܼܵܐ ܕܡ̣ܢ</l>
                <l></l>
                <pb n="283"/>
                <l></l>
                <l>ܡܲܦ̈ܠܵܬܼܵܐ. ܕܠܘܼܚܝܵܐ: ܘܓܲܠ̈ܠܹܐ ܥܲܫܝ̈ܢܹܐ ܕܡ̣ܢ ܚܵܘܪܵܐ ܕܥܲܝ̈ܢܹܐ</l>
                <l>ܡܸܬܿܬܿܥܝܼܪ. ܫܲܠܗܹܒܼ̈ܝܵܬܼܵܐ ܥܲܙܝܼ̈ܙܵܬܼܵܐ ܕܲܒܼܓܼܘܼܫܡܵܐ ܤܵܒܼ̈ܟܟܵܢ: ܫܲܪ̈ܥܵܬܼܵܐ</l>
                <l>ܩܲܠܝܼ̈ܠܵܬܼܵܐ ܕܲܒܼܬܲܪܥܝܼܬܼܵܐ. ܚܘܼ̈ܫܒܹܐ ܠܵܐ ܡܸܬܼܠܲܒܼ̈ܟܵܢܹܐ: ܕܲܠܘܵܬܼ ܡܲܦܘܼܠܬܼܵܐ</l>
                <l>ܡܸܤܬܲܪܗܒܼܝܼܢ. ܫܘܼܗܵܝܵܐ ܕܡ̣ܢ ܪܸܚܡ̱ܬܐ ܕܦܘܼܠܚܵܢܹܗ. ܥܛܵܝܵܐ</l>
                <l>ܕܲܒܼܩܲܠܝܼܠ ܩܲܠܝܼܠ ܕܦܘܼܪ̈ܫܵܢܹܐ ܕܫܸܠܝܵܐ. ܫܒܼܝܼܩܘܼܬܼܵܐ ܓܡܝܼܪܬܵܐ</l>
                <l>ܕܩܵܢܘܿܢܲܝ̈ ܕܘܼܒܵܪܹܗ. ܚܘܼܕܵܬܼܵܐ ܕܩܲܕܼ̈ܡܵܝܬܼܵܐ ܕܐܸܬܼܥܛܝܼ ܗ̄ܘܲܝ̈:</l>
                <l>ܘܝܘܼܠܦܵܢܵܐ ܕܥܲܠ ܐ̄ܚܪ̈ܵܢܝܬܼܵܐ ܚܲܕܼ̈ܬܼܵܬܼܵܐ ܕܠܵܐ ܝܵܕܲܥ̇ ܗ̄ܘ̣ܵܐ. ܗܵܠܹܝܢ</l>
                <l>ܕܡ̣ܢ ܫܡ̈ܘܼܥܵܬܼܵܐ ܡܫܲܚ̈ܠܦܵܬܼܵܐ ܘܐܲܡܝܼ̈ܢܵܬܼܵܐ: ܘܚܸܙܘܹ̈ܐ ܤܲܓܝܼܐܲܝ̈ ܙܢܲܝ̈ܵܐ</l>
                <l>ܕܲܕܼܠܵܐ ܒܨܸܒܼܝܵܢܵܐ: ܕܲܒܼܝܲܕܼ ܚܙܘܼܩܝܵܐ ܐܲܡܝܼܢܵܐ ܕܡ̣ܢ ܐܲܬܲܪ ܠܐܲܬܲܪ</l>
                <l>ܘܕܼܘܼܟܵܐ ܠܕܼܘܼܟܵܐ ܠܹܗ ܡܸܤܬܲܩ̈ܒܿܠܵܢ. ܐܲܝܟܲܢܵܐ ܕܚܲܫܹ̈ܐ ܗܵܢܘܿܢ</l>
                <l>ܕܲܒܼܛܲܝܒܿܘܼܬܹܗ ܕܐܲܠܵܗܵܐ ܡ̣ܢ ܟܲܕܼܘܼ ܕܡܸܟܼܘ ܒܢܲܦܫܵܐ: ܒܝܲܕܼ</l>
                <l>ܡܸܬܼܢܲܫܝܵܢܘܼܬܼܵܐ ܕܥܘܼܗ̈ܕܵܢܹܐ ܕܐܸܒܲܕܼܘ ܗ̄ܘ̣ܵܘ ܡ̣ܢ ܪܸܥܝܵܢܵܐ: ܬܘܼܒܼ</l>
                <l>ܠܘܵܬܼ ܙܵܘܥܵܐ ܡܫܲܪܹܝܢ ܠܡܸܬܼܢܲܚܵܡܘܼ. ܘܲܠܢܲܦܫܵܐ: ܠܘܵܬܼ ܥܒܼܵܕܹܵܐ</l>
                <l>ܡܫܲܪܹܝܢ ܠܡܸܥܨܵܐ. ܥܲܡ ܐ̄ܚܪ̈ܵܢܝܵܬܼܵܐ: ܕܠܵܐ ܟܠܗܹܝܢ ܐܸܬܼܢܸܐ ܠܝܼ.</l>
                <l>ܗܵܠܹܝܢ ܡܲܢ: ܡ̣ܢ ܗܵܝ̇ ܩܲܕܼܡܵܝܬܼܵܐ: ܡܸܬܼܦܲܬ̈ܚܵܢ ܥܠܵܘܗܝ</l>
                <l>ܠܲܡܤܲܝܒܵܪܘܼ ܕܵܘܝܵܐܝܼܬܼ܀</l>
                <l>	ܘܡܵܢܵܐ ܘܲܒܼܗܵܝ̇ ܐ̄ܚܪܹܬܼܵܐ؟ ܗܵܢܵܘ ܕܹܝܢ: ܕܲܢܫܲܪܸܐ ܒܲܥ̇ܒܼܵܕܼܵܐ ܕܲܚܙܝܼܪܹ̈ܐ.</l>
                <l>ܘܡܵܢܵܐ ܐܝܼܬܼܵܘܗܝ ܥ̇ܒܼܵܕܼܗܘܿܢ ܕܲܚܙܝܼܪܹ̈ܐ؟ ܕܲܕܼܠܵܐ ܬܚܘܼܡܵܐ ܢܤܝܼܡܝܼܗ̇</l>
                <l>ܠܟܲܪܤܵܐ: ܘܲܒܼܟܼܠܙܒܲܢ ܠܡܸܡܠܝܵܗ̇: ܘܲܕܼܠܵܐ ܢܸܗܘܸܐ ܥܸܕܵܢܵܐ</l>
                <l>ܠܲܛܥܘܼܡܵܐ ܐܲܝܟܼ ܡܠܝܼ̈ܠܹܐ. ܘܡܵܢܵܐ ܡܸܟܹܝܠ؟ ܡ̣ܢ ܗܵܪܟܵܐ ܫܸܢܬܐ</l>
                <l>ܛܲܒܿܝܼܥܬܼܵܐ ܘܝܲܩܝܼܪܬܵܐ: ܝܘܼܩܪܵܐ ܤܲܓܝܼܐܵܐ ܕܦܲܓܼܪܵܐ: ܥܲܡ ܦܘܼܪܵܩܵܐ</l>
                <l></l>
                <pb n="284"/>
                <l></l>
                <l>ܕܟܲܬܼ̈ܦܵܬܼܵܐ. ܥܸܨܝܵܢܵܐ ܕܦܵܘܫܵܐ ܕܡ̣ܢ ܬܸܫܡ̈ܫܵܬܼܵܐ: ܡܲܐܝܼܢܘܼܬܼܵܐ ܕܡ̣ܢ</l>
                <l>ܟܦܵܦܹ̈ܐ ܕܲܒܼܗܹܝܢ. ܒܲܤܝܘܼܬܼܵܐ ܕܡ̣ܢ ܤܸܓܼ̈ܕܵܬܼܵܐ ܕܲܥܝܵܕܼܵܐ: ܥܲܡܘܼܛܘܼܬܼܵܐ</l>
                <l>ܘܩܲܪܝܼܪܘܼܬܼܵܐ ܕܬܲܪܥܝܼܬܼܵܐ. ܗܵܘܢܵܐ ܐܲܛܝܼܡܵܐ ܕܠܵܐ ܦܵܪܹܫ: ܕܠܘܼܚܝܵܐ</l>
                <l>ܘܥܲܡܛܵܢܵܐ ܤܲܓܝܼܐܵܐ ܕܡܲܚܫ̈ܒܼܵܬܐ. ܥܲܪܦܸܠܵܐ ܥܒܼܝܼܬܵܐ ܘܚܸܫܘܿܟܼܬܵܐ</l>
                <l>ܕܲܦܪܝܼܤܵܐ: ܥܲܠ ܟ̱ܠܵܗ̇ ܢܲܦܫܵܐ. ܩܘܼܛܵܥܵܐ ܤܲܓܝܼܐܵܐ ܕܲܒܼܟܼܠ ܥ̇ܒܼܵܕܼ</l>
                <l>ܕܐܲܠܵܗܵܐ: ܐܲܟܲܚ̄ܕܼ ܘܲܒܼܩܸܪܝܵܢܵܐ. ܡ̣ܢ ܗܵܝ̇ ܕܠܵܐ ܛܵܥܹ̇ܡ ܒܲܤܝܼܡܘܼܬܼܵܐ</l>
                <l>ܕܤܘܼܟܵܠܗܹܝܢ ܕܡܸ̈ܠܹܐ. ܒܸܛܠܵܢܹ̈ܐ ܤܲܓܿܝܼ̈ܐܹܐ ܕܡ̣ܢ ܐܵܠ̈ܨܵܬܼܵܐ. ܗܵܘܢܵܐ</l>
                <l>ܠܵܐ ܡܸܬܼܠܲܒܼܟܵܢܵܐ: ܕܲܡܕܲܥܲܪ ܒܦܸܗܝܵܐ ܕܲܒܼܟܼܠܵܗ̇ ܬܹܒܹܝܠ: ܟܘܼܡܘܿ</l>
                <l>ܤܲܓܝܼܐܬܼܵܐ ܕܲܡܟܲܢܫܵܐ ܒܗܲܕܵܡܹ̈ܐ. ܦܲܢܛܵܤ̈ܝܼܷܵܣ ܢܕܼܝܼ̈ܕܵܬܼܵܐ ܕܟܼܠܹܗ</l>
                <l>ܠܸܠܝܵܐ: ܒܝܲܕܼ ܕܸܡ̈ܘܵܬܼܵܐ ܛܲܢ̈ܦܵܬܼܵܐ ܘܨܲܠܡܹ̈ܐ ܡܫܲܟܿܪܹ̈ܐ ܡܲܠܚܲܝ̈ ܪܸܓܿܬܼܵܐ:</l>
                <l>ܕܲܠܢܲܦܫܵܐ ܕܲܒܿܝܼܩܝܼܢ: ܘܲܡܫܲܡܠܹܝܢ ܒܵܗ̇ ܨܸܒܼܝܵܢܗܘܿܢ ܨܲܚܢܵܐܝܼܬܼ.</l>
                <l>ܘܬܸܫܘܝܼܬܹܗ ܘܦܲܓܼܪܹܗ ܟ̱ܠܹܗ ܕܲܡܛܲܢܲܦ ܒܝܲܕܼ ܤܲܓܝܼܐܘܼܬܼ ܫܸܚܠܵܐ</l>
                <l>ܕܒܸܗܬܿܬܼܵܐ: ܕܪܵܘܕܹܐ ܡܸܢܹܗ ܐܲܝܟܼ ܕܡ̣ܢ ܡܲܒܿܘܼܥܵܐ. ܘܗܵܠܹܝܢ ܠܵܘ</l>
                <l>ܒܠܲܝ̈ܠܵܘܵܬܼܵܐ ܒܲܠܚܘܿܕܼ: ܐܸܠܵܐ ܘܒܼܐܝܼܡܵܡܵܐ: ܦܲܓܼܪܵܐ ܕܫܵܚܹ̇ܠ ܒܟܼܠܥܸܕܵܢ:</l>
                <l>ܘܲܡܛܲܢܸܦ ܠܪܸܥܝܵܢܵܐ. ܘܐܲܝܟܼ ܕܡܸܢܗܘܿܢ ܕܤܘܼܥܪ̈ܵܢܹܐ: ܡ̣ܢ ܟܲܕܼܘܼ</l>
                <l>ܟܦܲܪ ܠܹܗ ܒܢܲܟܼܦܘܼܬܼܵܐ. ܘܚܲܠܝܘܼܬܼ ܚܘܼ̈ܬܼܚܵܬܹܐ ܕܡܲܥܒܿܕܼܝܼܢ ܒܓܼܘܼܫܡܹܗ</l>
                <l>ܟ̱ܠܹܗ: ܒܚܲܡܝܼܡܘܼܬܼܵܐ ܠܵܐ ܡܸܤܬܲܝܒܿܪܵܢܝܼܬܼܵܐ ܕܲܕܼܠܵܐ ܫܲܠܘܵܐ. ܚܘܼ̈ܫܵܒܹܐ</l>
                <l>ܡܓܲܪ̈ܓܼܵܢܹܐ ܕܲܛܥܝܼܢܝܼܢ ܫܘܼܦܪܹ̈ܐ ܕܦܲܪ̈ܨܘܿܦܹܐ ܕܡܸܬܿܬܿܨܝܼܪܝܼܢ ܩܕܼܵܡܵܘܗܝ</l>
                <l>ܙܲܠܝܼܠܵܐܝܼܬܼ ܒܟܼܠܗܘܿܢ ܥܸܕܵܢܵܘ̈ܗܝ ܘܲܡܚܲܬܼܚܬܼܝܼܢ: ܘܗܵܘܢܵܐ ܕܲܥܦܸܐ</l>
                <l>ܒܥܸܢܝܵܢܗܘܿܢ ܕܠܵܐ ܦܘܼܫܵܟܼ: ܘܫܵܠܹ̇ܡ ܠܗܘܿܢ ܒܝܲܐܝܼܒܼܘܼܬܼܵܐ ܘܗܸܪܓܵܐ:</l>
                <l>ܡܸܛܠ ܦܵܪܘܿܫܘܼܬܼܵܐ ܕܐܸܤܬܲܡܝܲܬ̤.</l>
                <l></l>
                <pb n="285"/>
                <l></l>
                <l>	ܘܗܵܕܹܐ ܗ̣̄ܝ ܕܐܲܡܝܼܪܵܐ ܠܚܲܕܼ ܪ̈ܲܒܵܢܹܐ ܕܦܝܼܠܵܤ̈ܘܿܦܹܐ:</l>
                <l>ܕܐܲܝܢܵܐ ܕܲܠܦܲܓܼܪܹܗ ܒܪܵܘܪ̈ܒܼܵܬܼܵܐ ܡܬܲܪܤܸܐ: ܬܚܹܝܬܼ ܩܹܐܪܤܵܐ ܤܵܐܹ̇ܡ</l>
                <l>ܢܲܦܫܹܗ. ܘܐܵܦܸܢ ܐܝܼܬܼ ܐܸܡܲܬܼܝ ܕܥܵܗܹ̇ܕܼ ܢܲܦܫܹܗ: ܘܒܼܵܥܹ̇ܐ ܕܢܸܥܨܸܐ ܗ̤ܘ</l>
                <l>ܠܹܗ: ܕܢܸܠܒܿܘܿܟܼ ܢܲܦܫܹܗ ܠܵܐ ܡܸܫܟܲܚ: ܡܸܛܠ ܡܸܬܿܬܿܙܝܼ̈ܥܵܢܘܵܬܼܵܐ</l>
                <l>ܚܲܡܝܼ̈ܡܵܬܼܵܐ ܕܲܒܼܦܲܓܼܪܵܐ: ܕܲܒܼܝܲܕܼ ܩܛܝܼܪܵܐ ܕܚܘܼܬܼܚܵܬܼܗܹܝܢ: ܚܲܝܠܬܼܵܢܵܐܝܼܬܼ</l>
                <l>ܫܸܒܼ̈ܝܵܢ ܠܵܗ̇ ܠܢܲܦܫܵܐ ܠܨܸܒܼܝܵܢܗܹܝܢ. ܐܲܝܟܼ ܕܐܸܡ݂ܲܪ ܡܠܝܼܛ ܒܲܡܠܝܼܠܘܼܬܼܵܐ</l>
                <l>ܘܪܵܡ ܒܘܼܝܵܢܵܐ ܡܵܪܝ ܕܝܼܵܕܘܿܪܘܿܣ ܕܛܲܪܤܘܿܣ: ܬܘܼܪܤܵܝܵܐ ܠܲܡ</l>
                <l>ܕܦܲܓܼܪܵܐ ܒܪܲܓܼܝܼܘܼܬܹܗ ܘܲܒܼܪܲܟܿܝܼܟܼܘܼܬܹܗ: ܪܓܸܫܬܼܵܐ ܕܚܲܫܵܐ ܚܲܪܝܼܦܵܐܝܼܬܼ</l>
                <l>ܡܲܩܢܸܐ ܠܵܗ̇ ܠܢܲܦܫܵܐ: ܘܲܚܢܝܼܓܼ ܥܠܹܝܗ̇ ܡܵܘܬܵܐ: ܘܲܠܕܼܝܼܢܹܗ ܕܐܲܠܵܗܵܐ</l>
                <l>ܕܚܝܼܠܵܐܝܼܬܼ ܩܵܢ̇ܝܵܐ. ܢܲܦܫܵܐ ܕܹܝܢ ܗܵܝ̇ ܕܐܲܡܝܼܢܵܐܝܼܬܼ ܪܵܢܝܵܐ ܒܨܸܦܬܼܵܐ</l>
                <l>ܕܐܲܝܠܹܝܢ ܕܘܵܠ̈ܝܵܢ: ܢܝܼܚܵܐ ܒܝܵܬܼܵܗ̇: ܘܲܒܼܝܼܪ̈ܵܢ ܡܲܪ̈ܢܝܵܬܼܵܗ̇: ܟܲܕܼ ܠܵܐ</l>
                <l>ܡܸܬܿܬܵܘܝܵܢܘܼܬܼܵܐ ܩܵܢ̇ܝܵܐ. ܒܛܝܼܠܘܼܬܼܵܐ ܕܥܲܠ ܡܝܲܬܿܪܘܼܬܼܵܐ: ܗܸܢܝܘܿܟܼܵܐ</l>
                <l>ܐܝܼܬܹܝܗ̇ ܕܚܲܫܹ̈ܐ. ܡܢܲܛܪܵܢܝܼܬܼܵܐ ܕܲܡܝܲܬܿܪܘܼܬܼܵܐ: ܘܬܲܪܒܿܝܼܬܼܵܐ ܕܠܵܐ</l>
                <l>ܦܘܼܠܵܓܼܵܐ. ܘܚܲܕܼܘܼܬܼܵܐ ܕܠܵܐ ܨܸܦܬܼܵܐ: ܚܲܝܹ̈ܐ ܛܵܒܹ̈ܐ: ܘܲܠܡܹܐܢܵܐ ܕܠܵܐ</l>
                <l>ܩܹܘܲܢܕܹܝܢܘܿܣ. ܦܘܼܪ̈ܦܵܥܹܐ ܓܹܝܪ ܦܲܓܼܪ̈ܵܢܵܝܹܐ: ܡܚܲܝܠܝܼܢ ܠܚܲܫܹ̈ܐ:</l>
                <l>ܘܡܲܥܫܢܝܼܢ ܠܗܘܿܢ ܥܲܠ ܢܲܦܫܵܐ. ܟܹܐܡܲܪ ܕܹܝܢ: ܘܐܲܝܟܼ ܕܡ̣ܢ ܫܸܪ̈ܫܹܝܗ̇</l>
                <l>ܥܵܩ̇ܪܝܼܢ ܠܵܗ̇. ܘܥܲܡ ܗܵܠܹܝܢ ܟܠܗܹܝܢ: ܥܕܲܟܹܝܠ ܫܵܓܲܪ ܠܵܗ̇</l>
                <l>ܠܟܲܪܤܵܐ ܒܝܲܕܼ ܠܲܥܒܿܘܼܬܼܵܐ: ܘܲܒܼܠܵܐ ܡܛܲܟܿܤܘܼܬܼܵܐ ܕܥܸܕܼܵܢܹ̈ܐ. ܘܠܵܐ</l>
                <l>ܨܵܒܹ̇ܐ ܕܲܒܼܝܲܕܼ ܩܲܠܝܼܠ ܚܲܫܹ̈ܐ ܕܟܲܦܢܵܐ ܢܸܫܬܲܠܲܛ ܥܲܠ ܢܲܦܫܹܗ:</l>
                <l>ܕܲܕܼܒܼܝܼܪܵܐ ܡܸܢܹܗ ܒܲܩܛܝܼܪܵܐ ܠܚܹܐܦܵܐ ܕܚܲܫܹ̈ܐ. ܗܵܠܹܝܢ ܐܸܢܘܿܢ ܦܹܐܪܹ̈ܐ</l>
                <l>ܕܒܸܗܬܿܬܼܵܐ ܕܡ̣ܢ ܟܲܪܤܵܐ: ܘܗܵܠܹܝܢ ܐܸܢܘܿܢ ܦܹܐܪܹ̈ܐ ܕܡ̣ܢ ܠܵܐ</l>
                <l></l>
                <pb n="286"/>
                <l></l>
                <l>ܚܘܼܡܤܵܢܵܐ ܕܒܲܚܕܼܵܐ ܕܘܼܟܵܐ ܒܫܲܠܝܘܼܬܼܵܐ. ܕܒܲܕܼܓܼܘܿܢ ܐܲܝܟܼ ܡ̇ܢ</l>
                <l>ܕܲܠܗܘܿܢ ܠܗܵܠܹܝܢ ܙܲܒܼ̈ܢܹܐ ܝܵܕܲܥ̇ ܘܲܒܼܥܸܠܕܲܪܲܢ ܗܵܘ̇ ܕܢܲܩܝܼܦ ܠܲܢ</l>
                <l>ܒܟܼܠܥܸܕܵܢ: ܕܲܒܼܗܵܠܹܝܢ ܬܪܹܝܢ ܥܸܕܵܢܹ̈ܐ ܝܲܬܿܝܼܪ ܡܥܵܕܼ ܡܸܬܿܕܲܠܲܚ ܟܝܵܢܵܐ</l>
                <l>ܘܙܵܩܹ̇ܬܼ ܠܹܗ ܚܲܫܹ̈ܐ. ܘܗܵܘܢܵܐ ܡܸܬܿܕܵܘܲܕܼ ܝܲܬܝܼܪܵܐܝܼܬܼ: ܗܵܢܵܘ ܕܹܝܢ ܡ̣ܢ</l>
                <l>ܚܵܘܪܵܐ ܕܥܲܝ̈ܢܹܐ ܘܡ̣ܢ ܢܝܵܚܵܐ ܕܟܲܪܤܵܐ: ܐܵܦ ܗ̤ܘ ܡܸܬܼܚܲܦܲܛ:</l>
                <l>ܕܬܼܵܘܤܲܦܬܼܵܐ ܢܸܥܒܸܿܕܼ ܥܲܠ ܗܵܝ̇ ܕܲܟܼܝܵܢܵܐ. ܘܲܒܼܗܵܠܹܝܢ ܥܸܕܵܢܹ̈ܐ ܪܵܡܹ̇ܐ</l>
                <l>ܒܹܗ ܚܘܼ̈ܫܵܒܹܐ ܕܲܙܢ̈ܝܼܢ ܙܢ̈ܝܼܢ: ܐܲܝܟܼ ܕܐܸܢ ܡܸܫܟܿܚܵܐ ܢܸܬܼܥܲܫܲܢ ܚܲܫܵܐ ܥܲܠ</l>
                <l>ܟܝܵܢܵܐ: ܒܝܲܕܼ ܓܵܘܙܵܠܵܐ ܝܲܬܿܝܼܪܵܐ: ܘܲܢܛܲܒܲܥ ܠܐ̄ܢܵܫ ܒܡܲܦܘܼܠܬܼܵܐ.</l>
                <l>	ܡܸܛܠܗܵܢܵܐ. ܙܵܕܹܩ ܘܐܵܦ ܠܲܢ: ܕܐܲܟܼܙܢܵܐ ܕܲܒܼܥܸܠܕܲܪܲܢ ܝܵܕܲܥ</l>
                <l>ܠܗܘܿܢ ܠܗܵܠܹܝܢ ܙܲܒܼ̈ܢܹܐ: ܘܐܵܦ ܚܢܲܢ ܢܸܫܬܵܘܕܲܥ ܐܸܢܘܿܢ: ܘܠܲܡܚܝܼܠܘܼܬܲܢ.</l>
                <l>ܘܲܠܚܲܝܠܹܗ ܕܲܟܼܝܵܢܲܢ ܕܠܵܐ ܤܵܦܹ̇ܩ ܠܘܼܩܒܲܠ ܚܹܐܦܹ̈ܐ ܕܡܸܬܿܬܿܙܝܼ̈ܥܵܢܘܵܬܼܵܐ</l>
                <l>ܕܡ̣ܢ ܗܵܠܹܝܢ ܙܲܒܼ̈ܢܹܐ: ܘܲܠܚܘܼ̈ܫܵܒܹܐ ܕܲܩܝܼ̈ܩܹܐ ܕܡܘܼܬܼ ܥܲܦܪܵܐ ܕܡܲܕܼܪܸܐ</l>
                <l>ܩܕܼܵܡ ܥܲܝ̈ܢܲܝܢ: ܕܠܵܐ ܢܸܫܟܲܚ ܠܡܸܚܙܵܐ ܩܢܘܿܡܲܢ: ܘܲܠܡܸܤܡܲܟܼ</l>
                <l>ܩܕܼܵܡ ܓܸܕܼܫܹ̈ܐ. ܘܲܒܼܝܲܕܼ ܢܸܤ̈ܝܵܢܹܐ ܕܐܲܝܠܹܝܢ ܕܙܲܒܼ̈ܢܵܬܼܵܐ ܤܲܓܝܼ̈ܐܵܬܼܵܐ: ܕܵܘܝܵܐܝܼܬܼ</l>
                <l>ܡܸܢܹܗ ܤܒܲܠܢܲܢ: ܕܢܸܬܼܚܲܟܲܡ ܡܸܟܹܝܠ. ܘܠܵܐ ܢܲܪܦܸܐ ܚܢܲܢ ܠܲܢ</l>
                <l>ܕܢܸܫܬܿܪܸܐ ܠܡܸܥܒܲܕܼ ܨܸܒܼܝܵܢܵܐ ܕܲܢܝܵܚܲܢ: ܘܲܢܚܘܼܒܼ ܡ̣ܢ ܟܲܦܢܵܐ: ܘܐܵܦܸܢ</l>
                <l>ܤܲܓܝܼ ܢܸܬܼܐܠܸܨ. ܐܵܘ ܕܢܸܬܿܬܿܙܝܼܥ ܡ̣ܢ ܕܘܼܟܿܬܼܵܐ ܕܫܸܠܝܲܢ: ܘܢܸܬܼܘܲܥܲܕܼ</l>
                <l>ܠܐܲܝܟܵܐ ܕܲܕܼܠܝܼܠ ܠܓܸܕܼܫܹ̈ܐ ܕܕܲܐܝܟܼ ܗܵܠܹܝܢ: ܟܲܕܼ ܓܵܒܼܠܝܼܢܲܢ ܥܸܠ̈ܠܵܬܼܵܐ</l>
                <l>ܘܲܡܪܲܟܿܒܼܝܼܢܲܢ ܦܘܼܪ̈ܤܹܐ: ܕܢܸܦܘܿܩ ܡ̣ܢ ܚܘܼܪܒܵܐ ܠܒܲܪ. ܗܵܠܹܝܢ</l>
                <l>ܕܨܸܢ̈ܥܵܬܼܵܐ ܐܸܢܹܝܢ ܓܲܠܝܵܐܝܼܬܼ: ܕܤܵܛܵܢܵܐ. ܐܸܢܕܹܝܢ ܬܚܲܡܤܸܢ ܒܚܘܼܪܒܵܐ:</l>
                <l>ܠܵܐ ܡܸܬܼܢܲܤܸܐ ܐܲܢ̄ܬܿ. ܠܵܐ ܓܹܝܪ ܚܵܙܹ̇ܐ ܐܲܢ̄ܬܿ ܐܲܢ̄ܬܿܬܼܵܐ ܒܚܘܼܪܒܵܐ: ܘܠܵܐ</l>
                <l></l>
                <pb n="287"/>
                <l></l>
                <l>ܡܸܕܸܡ ܕܲܠܕܼܘܼܒܵܪܵܟܼ ܡܲܟܸ̇ܐ: ܘܠܵܐ ܒܢܵܬܼ̈ ܩܵܠܹ̈ܐ ܕܠܵܐ ܫܲܦܝܼܪ̈ܵܢ. ܡܵܐ</l>
                <l>ܠܵܟܼ ܘܠܐܘܼܪ̈ܚܵܬܐ ܕܡܸܼܨܪܹܝܢ: ܠܡܸܫܬܼܵܐ ܡܲܝ̈ܵܐ ܡ̣ܢ ܓܝܼܚܘܿܢ؟ ܐܸܤܬܲܟܲܠ</l>
                <l>ܡܸܕܸܡ ܕܐܵܡ̇ܲܪܢܵܐ. ܗܲܒܼ ܠܲܒܼܥܸܠܕܲܪܵܟܼ ܢܸܤܝܵܢܵܟܼ: ܒܚܘܼܡܤܵܢܵܟܼ</l>
                <l>ܕܒܲܙܥܘܿܪ̈ܝܵܬܼܵܐ: ܕܠܵܐ ܢܸܬܼܒܲܥ ܠܵܟܼ ܪܵܘܪܒܼܵܬܼܵܐ. ܒܐܲܡܝܼܢܘܼ ܢܸܗܘܸܐ ܐܝܼܬܼ</l>
                <l>ܠܵܟܼ ܢܵܡܘܿܤܹ̈ܐ ܕܗܵܠܹܝܢ ܕܲܩܪ̈ܩܵܬܼܵܐ: ܕܲܗܘ̤ܵܐ ܪܵܡܹ̇ܐ ܐܲܢ̄ܬܿ ܠܹܗ</l>
                <l>ܓܸܪܓܼܵܐ ܒܐܵܓܼܘܿܢܵܐ ܕܲܒܼܗܘܿܢ. ܕܡܸܢܗܘܿܢ ܠܵܐ ܢܸܗܘܸܐ ܤܦܝܼܩ:</l>
                <l>ܠܡܸܛܡܲܪ ܠܵܟܼ ܦܲܚܹ̈ܐ ܪܵܘܪ̈ܒܹܐ. ܐܲܝܢܵܐ ܕܹܝܢ ܕܲܠܡܸܦܲܩ ܘܲܥܕܲܡܵܐ</l>
                <l>ܬܘܼܒܼ ܠܚܲܡܸܫ ܦܤ̈ܵܥܵܢ ܡ̣ܢ ܬܲܪܥܵܐ ܕܟܼܘܼܪܚܹܗ ܠܵܐ ܡܸܬܿܛܦܝܼܣ:</l>
                <l>ܐܲܝܟܲܢܵܐ ܡܸܫܟܲܚ ܕܲܡܦܝܼܣ ܠܹܗ ܕܡ̣ܢ ܚܘܼܪܒܵܐ ܢܸܦܘܿܩ: ܐܵܘ</l>
                <l>ܕܲܠܘܲܥܕܵܐ ܕܲܩܪܝܼܬܼܵܐ ܢܸܬܼܩܲܪܲܒܼ. ܘܗܵܘ̇ ܕܐܵܦܠܵܐ ܡ̣ܢ ܟܵܘܬܼܵܐ ܡܸܙܕܟܸܐ</l>
                <l>ܕܲܢܕܝܼܩ ܠܒܲܪ ܡ̣ܢ ܚܒܼܘܼܫܝܹܗ: ܐܲܝܟܲܢ ܡܦܝܼܣ ܠܹܗ ܕܲܠܒܲܪ</l>
                <l>ܡܸܢܹܗ ܢܸܦܘܿܩ؟ ܐܲܝܢܵܐ ܕܐܲܦܠܵܐ ܒܪܲܡܫܵܐ ܥܲܡܝܼܩܵܐ ܕܢܸܤܬܲܝܒܲܪ</l>
                <l>ܡܸܬܿܛܦܝܼܣ: ܒܗܵܝ̇ ܕܲܠܒܼܵܘ̈ܬܹܐ ܡܸܬܼܪܲܓܼܪܲܓܼ: ܐܲܝܟܲܢ ܘܡ̣ܢ ܩܕܼܵܡ</l>
                <l>ܥܸܕܵܢܵܐ ܕܢܸܫܪܸܐ ܡܓܲܪܸܓܼ ܠܚܘܼܫܵܒܼܵܘ̈ܗܝ؟ ܘܗܵܘ̇ ܕܐܵܽܦ ܡ̣ܢ ܫܝܼ̈ܛܵܬܼܵܐ</l>
                <l>ܒܵܗܹ̇ܬܼ ܠܡܸܤܒܲܥ: ܐܲܝܟܲܢ ܠܘܵܬܼ ܪܵܘܪ̈ܒܼܵܬܼܵܐ ܩܵܪܹܐ ܠܹܗ؟ ܘܗܵܘ̇ ܕܐܵܦܠܵܐ</l>
                <l>ܒܦܲܓܼܪܹܗ ܕܝܼܠܹܗ ܡܸܬܿܛܦܝܼܣ ܕܢܸܬܼܒܲܩܸܐ: ܐܲܝܟܲܢܵܐ ܠܘܵܬܼ ܫܘܼܦܪܹܐ</l>
                <l>ܢܘܼܟܼܪ̈ܵܝܹܐ ܢܓܲܪܓܼܘܼܗܝ؟ ܩܲܕܼܡܵܝܑܬܼ ܡ̣ܢ ܙܥܘܿܪ̈ܝܵܬܼܵܐ ܡܸܙܕܟܸܐ ܐ̄ܢܵܫ</l>
                <l>ܟܲܕܼ ܒܵܤܹ̇ܐ: ܘܗܵܝܕܹܝܢ ܝܵܗܹ̇ܒܼ ܥܸܠܬܼܵܐ ܕܢܸܬܿܕܿܚܸܐ ܠܘܵܬܼ ܪܵܘܪ̈ܵܒܼܵܬܐ.</l>
                <l>ܘܗܵܘ̇ ܕܥܲܠ ܚܲܝܹ̈ܐ ܕܙܲܒܼܢܵܐ ܐܵܦܠܵܐ ܩܲܠܝܼܠ ܒܛܝܼܠ ܠܹܗ ܠܲܡܟܲܬܵܪܘܼ</l>
                <l>ܒܗܵܘܿܢ: ܐܲܝܟܲܢ ܡܙܝܼܥ ܠܹܗ ܡ̣ܢ ܐܘܼ̈ܠܨܵܢܹܐ ܕܲܡܝܲܒܿܠܝܼܢ ܠܘܵܬܼ</l>
                <l>ܡܵܘܬܵܐ ܗܵܘ̇ ܕܪܵܚܹ̇ܡ؟</l>
                <l>	ܗܵܟܲܢ ܐܝܼܬܼܵܘܗܝ ܩܪܵܒܼܵܐ ܕܦܵܪܘܿܫܘܼܬܼܵܐ: ܠܵܐ ܫܵܒܼܩ̇ܝܼܢ ܚܲܟܿܝ̈ܡܹܐ</l>
                <l></l>
                <pb n="288"/>
                <l></l>
                <l>ܕܲܠܘܵܬܼ ܐܵܓܼܘܿܢܹ̈ܐ ܪܵܘܪ̈ܒܹܐ ܡܙܲܡܸܢ ܠܗܘܿܢ ܒܥܸܠܕܲܪܗܘܿܢ. ܐܸܠܵܐ</l>
                <l>ܚܘܼܡܤܵܢܗܘܿܢ ܕܲܒܼܕܲܙܥܘܿܪ̈ܝܵܢ ܕܲܡܚܵܘܹܝܢ: ܗ̤ܘ ܡܢܲܛܲܪ ܠܗܘܿܢ</l>
                <l>ܕܲܒܼܗܲܡ̈ܠܹܐ ܪܵܘܪ̈ܒܹܐ ܠܵܐ ܢܸܦܠܘܼܢ. ܩܲܕܼܡܵܝܑܬܼ ܡ̣ܢ ܨܠܘܿܬܼܵܐ ܗܵܝ̇</l>
                <l>ܕܐܲܡܝܼܢܘܼܬܼܵܐ ܒܒܼܵܥܘܼܬܼܵܐ ܕܲܒܼܪܸܥܝܵܢܵܐ ܦܵܐܹ̇ܫ: ܘܗܵܝܕܹܝܢ ܡܦܝܼܣ ܠܹܗ:</l>
                <l>ܕܲܒܼܗܵܕܹܐ ܕܦܲܓܼܪܵܐ ܘܲܕܼܙܲܒܼ̈ܢܹܐ ܝܑܼܕܼܝܼ̈ܥܹܐ ܕܢܵܡܘܿܤܵܐܝܼܬܼ ܢܸܒܼܤܸܐ.</l>
                <l>ܘܠܘܼܩܕܲܡ ܡܸܬܼܪܲܫܲܠ ܚܘܼܫܵܒܼܵܐ: ܕܡ̣ܢ ܩܕܼܵܡ ܥܸܕܵܢܵܐ ܢܸܫܬܿܪܸܐ</l>
                <l>ܒܲܙܥܘܿܪ̈ܝܵܬܼܵܐ ܘܲܒܼܫܝܼ̈ܛܵܬܼܸܵܐ ܘܲܒܼܡܸܕܸܡ ܙܥܘܿܪ. ܘܒܼܵܬܲܪ ܡܲܦܘܼܠܬܐ</l>
                <l>ܕܡ̣ܢ ܚܘܼܡܤܵܢܹܗ: ܡܸܫܬܿܪܲܥ ܒܗܵܝ̇ ܕܠܲܥܒܵܐܝܼܬܼ. ܘܠܘܼܩܕܲܡ</l>
                <l>ܡܸܙܕܟܸܐ: ܡܵܠܘܿܢ ܕܹܝܢ ܙܥܘܿܪܝܵܐ ܒܥܲܝܢܵܘ̈ܗܝ: ܕܢܸܬܼܒܲܩܸܐ ܒܦܲܓܼܪܹܗ</l>
                <l>ܥܲܪܛܸܠܵܐܝܼܬܼ: ܐܵܘ ܒܲܤܩܝܼܠܘܼܬܼܵܐ ܕܚܲܕܼ ܚܲܕܼ ܡ̣ܢ ܗܲܕܵܡܵܘ̈ܗܝ ܕܲܢܚܘܼܪ</l>
                <l>ܟܲܕܼ ܓܠܸܐ ܡ̣ܢ ܡܵܐܢܵܐ: ܐܵܘ ܟܹܝܬܼ ܒܲܤܝܵܐܝܼܬܼ ܢܲܪܦܸܐ ܪܸ̈ܓܼܫܵܘܗܝ: ܡܵܐ</l>
                <l>ܕܢܵܦܹ̇ܿܩ ܠܲܚܫܲܚܬܐ ܕܦܲܓܼܪܵܐ: ܐܵܘ ܕܢܲܥܸܠ ܬܟܼܝܼܠܵܐܝܼܬܼ ܘܲܒܼܦܵܪܹܗ̄ܤܝܼܵܐ</l>
                <l>ܐܝܼܕܹܗ ܠܓܼܵܘ ܡܵܐܢܵܘ̈ܗܝ ܘܲܢܡܘܼܫ ܒܓܼܘܼܫܡܹܗ: ܘܗܵܝܕܹܝܢ ܒܵܠ̈ܩܵܢ</l>
                <l>ܥܠܵܘܗܝ ܐ̄ܚܪ̈ܵܢܝܵܬܼܵܐ ܘܲܐ̄ܚܪ̈ܵܢܝܬܼܵܐ. ܡܵܐ ܕܠܘܼܩܕܲܡ ܙܗܝܼܪܘܼܬܼܵܐ</l>
                <l>ܕܪܸܥܝܵܢܵܐ ܢܸܫܪܸܐ: ܘܒܲܚܕܼܵܐ ܡ̣ܢ ܗܵܠܹܝܢ ܡܲܗܡܝܵܢܘܼܬܼܵܐ ܢܚܵܘܸܐ:</l>
                <l>ܘܗܵܝܕܹܝܢ ܡܸܬܼܦܬܲܚ ܥܠܵܘܗܝ ܬܲܪܥܵܐ ܠܪܵܘܪ̈ܒܼܵܬܼܵܐ. ܚܘܼ̈ܫܵܒܲܝܢ</l>
                <l>ܕܹܝܢ: ܐܲܝܟܼ ܡܲܝ̈ܵܐ ܐܝܼܬܲܝܗܘܿܢ: ܐܲܝܟܼ ܕܲܒܼܬܲܚܘܝܼܬܼܵܐ. ܘܲܟܼܡܵܐ ܕܲܚܒܼܝܼܫܝܼܢ</l>
                <l>ܡ̣ܢ ܟܠ ܓܲܒܿܗܘܿܢ: ܒܛܲܟܼܤܗܘܿܢ ܪܵܕܹܝܢ. ܐܸܢܕܹܝܢ ܟܠ ܟ̱ܠܹܗ</l>
                <l>ܐܸܫܟܲܚܘ ܡܲܦܩܵܢܵܐ ܙܥܘܿܪܵܐ: ܡ̣ܢ ܬܲܡܵܢ ܢܵܦ̇̄ܩܝܼܢ ܠܒܲܪ: ܟܲܕܼ ܥܵܒܼ̇ܕܝܼܢ</l>
                <l>ܬܘܼܪ̈ܥܵܬܼܵܐ ܘܚܘܼܪ̈ܒܹܐ ܤܲܓܝܼ̈ܐܹܐ. ܩܵܐܹ̇ܡ ܓܹܝܪ ܗ̤ܘ ܩܲܛܝܼܢܵܐ ܕܢܵܛܲܤ</l>
                <l>ܘܲܥܕܲܢ: ܘܲܡܤܲܟܸܐ ܟܲܕܼ ܝܲܬܿܝܼܒܼ ܠܹܠܲܝ ܐܝܼܡܵܡ ܩܕܼܵܡ ܢܚܝܼܪ̈ܲܝܢ ܘܚܵܐܲܪ</l>
                <l></l>
                <pb n="289"/>
                <l></l>
                <l>ܒܲܢ: ܕܐܲܝܢܵܐ ܐܲܪܥܵܐ ܢܸܬܼܦܬܲܚ ܠܹܗ ܥܠܲܝܢ ܒܚܲܕܼ ܡ̣ܢ ܪܸ̈ܓܼܫܲܝܢ:</l>
                <l>ܐܵܘ ܒܒܲܤܝܘܼܬܼܵܐ ܕܚܲܕܼܵܐ ܡ̣ܢ ܗܵܠܹܝܢ ܕܤܸ̇ܕܼܪܹܬܼ: ܘܡܸܚܕܼܵܐ ܡܫܲܡܲܪ</l>
                <l>ܥܠܲܝܢ ܗܵܠܹܝܢ ܕܝܼܠܹܗ. ܒܲܙܒܲܢ: ܐܵܦ ܗ̤ܘ ܟܝܵܢܲܢ. ܕܐܵܦ ܗ̤ܘ: ܪܵܚܹ̇ܡ</l>
                <l>ܢܝܵܚܵܐ ܗ̄ܘ̣: ܘܪܵܚܹ̇ܡ ܥܸܢܝܵܢܵܐ ܤܲܢܝܵܐ: ܘܪܵܚܹܡ ܨܲܕܘܵܐ: ܘܪܵܚܹ̇ܡ</l>
                <l>ܦܘܼܪܓܵܝܵܐ: ܘܪܵܚܹ̇ܡ ܪܲܦܝܘܼܬܼܵܐ. ܘܡܲܒܘܼܥܵܐ ܕܲܚܲܫܹ̈ܐ܆ ܘܝܲܡܵܐ ܕܲܕܼܠܝܼܚܘܼܬܼܵܐ.</l>
                <l>ܒܲܙܒܲܢ ܕܹܝܢ: ܗ̤ܘ ܒܥܸܠܕܲܪܲܢ. ܢܚܲܠܸܦ ܡܵܕܹܝܢ ܠܥܲܡ̈ܠܹܐ ܪܵܘܪ̈ܒܹܐ</l>
                <l>ܘܥܸܠ̈ܠܵܬܐ ܕܩܹܘܲܢܕܹܝܢܘܿܣ ܕܲܫܚܵܩܵܐ: ܒܥܲܡ̈ܠܹܐ ܙܥܘܿܪܹ̈ܐ ܕܲܡܚܵܘܹܝܢܲܢ</l>
                <l>ܒܗܵܠܹܝܢ ܙܥܘܿܪ̈ܵܝܵܬܼܵܐ ܕܠܵܐ ܡܸܕܸܡ ܐܸܢܹܝܢ: ܕܡܲܨ̈ܝܵܢ ܡܵܘ̈ܠܕܼܵܢ ܐܸܢ</l>
                <l>ܡܸܬܼܒܲܤ̈ܝܵܢ ܐܵܓܼܘܿܢܹ̈ܐ ܪܵܘܪ̈ܒܹܐ: ܘܥܲܡ̈ܠܹܐ ܥܲܤ̈ܩܲܝ ܠܬܼܘܼܪܵܨܵܐ:</l>
                <l>ܘܲܩܪ̈ܵܒܹܐ ܡܥܲܪ̈ܩܠܹܐ ܘܫܘܼܚ̈ܢܹܐ ܪܵܘܪ̈ܒܹܐ. ܡܲܢ̣ܘܼ ܕܒܼܢܦܲܩܬܼܵܐ ܙܥܘܿܪܬܵܐ:</l>
                <l>ܠܵܐ ܢܸܕܼܡܲܟܼ ܫܸܢܬܐ ܢܝܼܚܬܵܐ؟</l>
                <l>	ܐܘܿ ܚܸܟܼܡܬܐ ܟܡܵܐ ܬܗܝܼܪܲܝܬܿܝ! ܘܲܟܼܡܵܐ ܩܵܕܼܡܵܐ ܚܵܙ̇ܝܵܐ ܐܲܢ̄ܬܿܝ</l>
                <l>ܟܠܡܸܕܸܡ ܡ̣ܢ ܪܘܼܚܩܵܐ! ܛܘܼܒܼܵܘܗܝ ܠܟܼܸܠ ܕܐܸܫܟܿܚܹܟܼܣ: ܕܡ̣ܢ</l>
                <l>ܕܲܡܟܘܼܬܼܵܐ ܕܛܲܠܝܘܼܬܼܵܐ ܐܸܬܼܚܲܪܲܪ ܠܹܗ: ܗܵܝ̇ ܕܡܸܬܿܬܲܓܪܵܐ ܒܒܲܤܝܘܼܬܼܵܐ</l>
                <l>ܙܥܘܿܪܬܵܐ ܫܚܵܩܹ̈ܐ ܪܵܘܪ̈ܒܹܐ. ܘܫܲܦܝܼܪ ܐܸܡ݂ܲܪ ܚܲܟܿܝܼܡܵܐ ܚܲܕܼ: ܕܟܲܕܼ</l>
                <l>ܒܲܙܒܲܢ ܒܲܨܒܘܼܬܼܵܐ ܕܲܡܫܵܟܼܵܐ: ܕܡܸܢܫܹܠܝ ܐܸܬܿܬܿܙܝܼܥ ܘܲܬܼܪܲܨ. ܝܑܼܬܸܒܼ</l>
                <l>ܒܵܗ̇ ܒܫܵܥܬܼܵܐ: ܗܵܝ̇ ܕܠܵܐ ܫܵܘܝܵܐ ܗ̄ܘ̣ܵܬܼ ܗ̤ܝ ܨܒܼܘܼܬܼܵܐ ܠܕܸܚܠ̱ܬܐ.</l>
                <l>ܐ̄ܢܵܫ ܕܹܝܢ ܐܲܝܟܼ ܕܒܲܪܦܸܐ ܬܲܪܥܝܼܬܼܵܐ ܓܚܸܟܼ ܒܹܗ ܡܸܛܠܗܵܕܹܐ. ܦܲܢ̣ܝܼ</l>
                <l>ܠܹܗ ܦܸܬܼܓܼܵܡܵܐ: ܟܲܕܼ ܐܵܡܲ݁ܪ: ܠܵܘ ܡ̣ܢ ܗܵܝ̇ ܕܸܚ̇ܠܹܬܼ: ܡ̣ܢ ܢܸܤܝܵܢܵܐ</l>
                <l>ܗ̄ܘ̣ ܕܵܚܹ̇ܠܢܵܐ: ܕܲܟܼܡܵܐ ܙܲܒܼ̈ܢܝܼܢ ܒܲܤܝܘܼܬܼܵܐ ܕܒܲܙܥܘܿܪ̈ܝܵܬܼܵܐ:</l>
                <l></l>
                <pb n="290"/>
                <l></l>
                <l>ܠܩܹܘܲܢܕܲܝܢܘܿܣ ܕܲܒܼܪܵܘܪ̈ܒܼܵܬܼܵܐ ܡܲܝܬܿܝܵܐ. ܡܸܛܠܗܵܕܹܐ: ܒܗܵܝ̇ ܓܹܝܪ</l>
                <l>ܕܐܸܬܿܬܿܙ̇ܝܼܥܹܬܼ ܘܠܝܼܓܼ ܠܝܼܓܼ ܬܸܪܨܹ̇ܬܼ ܝܸܬܼܒܹ̇ܬܼ: ܒܲܕܩܹ̇ܬܼ ܥܲܠ ܢܲܦܫܝܼ:</l>
                <l>ܕܥܝܼܪܵܐ ܐ̄ܢܵܐ ܗ̄ܘ̣. ܕܐܵܦܠܵܐ ܬܘܼܒܼ: ܘܲܒܼܗܵܝ̇ ܕܠܵܐ ܫܵܘܝܵܐ ܠܕܼܚܠܬܼܵܐ</l>
                <l>ܒܵܤܹ̇ܐ ܐ̄ܢܵܐ. ܦܝܼܠܵܤܘܿܦܘܼܬܼܵܐ ܗ̣̄ܝ ܓܹܷܝܪ ܗܵܕܹܐ: ܕܐ̄ܢܵܫ ܒܲܙܥܘܿܪ̈ܝܵܬܼܵܐ</l>
                <l>ܕܡܸܬܼܚܵܘ̈ܝܵܢ ܡܸܢܹܗ ܥܝܼܪܵܐܝܼܬܼ: ܢܝܵܚܹ̈ܐ ܪܵܘܪ̈ܒܹܐ ܐܵܤܹ̇ܢ ܠܢܲܦܫܹܗ.</l>
                <l>ܘܲܕܼܠܵܐ ܢܸܕܼܡܲܟܼ ܥܲܕܼ ܢܹܐܬܸܐ ܘܢܸܡܛܹܝܘܗܝ ܗ̤ܘ ܓܸܕܼܫܵܐ: ܐܸܠܵܐ</l>
                <l>ܠܥܸܠ̈ܠܵܬܐ ܕܡ̣ܢ ܩܕܼܵܡ ܙܲܒܼܢܵܐ ܢܹܐܚܘܿܕܼ: ܘܒܲܨܒܼܘܼܬܼܵܐ ܕܫܵܘܝܵܐ ܠܲܫܚܵܩܵܐ</l>
                <l>ܩܲܠܝܼܠ ܢܸܩܕܘܿܡ ܢܸܙܒܸܢ ܗܵܝ̇ ܕܪܲܒܵܐ. ܤܲܟܼ̈ܠܹܐ ܓܹܝܪ: ܝܲܩܝܼܪ</l>
                <l>ܥܠܲܝܗܘܿܢ ܢܚܵܝܵܐ ܙܥܘܿܪܵܐ ܕܩܲܪܝܼܒܼ: ܡ̣ܢ ܡܲܠܟܿܘܼܬܼܵܐ ܕܪܲܚܝܼܩܵܐ.</l>
                <l>ܛܵܒܲܐ ܗ̣̄ܝ ܕܲܒܼܟܲܫܝܼܪܘܼܬܼܵܐ ܫܘܼܢܵܩܹ̈ܐ ܠܲܡܤܲܝܒܵܪܘܼ: ܡ̣ܢ ܕܢܸܬܼܪܲܦܸܐ</l>
                <l>ܥܲܠ ܥܲܪܤܵܐ ܕܲܢܚܵܝܹ̈ܐ ܒܡܲܠܟܿܘܼܬܼܵܐ: ܒܓܼܘܼܢܵܝܵܐ ܕܫܲܦܠܘܼܬܼܵܐ. ܚܲܟܿܝܼ̈ܡܹܐ</l>
                <l>ܓܹܝܪ: ܚܲܒܿܝܼܒܼ ܥܠܲܝܗܘܿܢ ܡܵܘܬܵܐ: ܘܠܵܐ ܠܡܸܬܼܚܲܤܵܕܼܘܼ ܒܠܵܐ</l>
                <l>ܥܝܼܪܘܼܬܼܵܐ ܕܥܲܠ ܨܸܒܼ̈ܘܵܬܼܗܘܿܢ. ܗ̤ܘܲܝܬܿ ܓܹܝܪ ܥܝܼܪ ܥܲܠ ܚܲܝ̈ܝ̈ܟ:</l>
                <l>ܐܵܡܲ݁ܪ ܦܝܼܠܵܤܘܿܦܵܐ. ܒܲܪܬܼ ܓܸܢܤܵܐ ܗ̣̄ܝ ܠܲܡ ܓܹܝܪ ܕܡܵܘܬܵܐ ܫܲܪܝܼܪܵܐ:</l>
                <l>ܕܲܡܟܘܼܬܹܗ ܕܪܸܥܝܵܢܵܐ܀ ܦܝܼܠܵܤܘܿܦܵܐ ܕܒܹܝܬܼ ܐܲܠܵܗܵܐ ܒܵܤܝܼܠܸܣ</l>
                <l>ܐܵܡܲ݁ܪ: ܐܲܝܢܵܐ ܕܒܲܙܥܘܿܪ̈ܝܵܬܹܗ ܐܝܼܬܼܵܘܗܝ ܫܲܦܠܵܐ: ܕܢܸܬܼܟܲܫܲܪ</l>
                <l>ܒܪܵܘܪ̈ܒܼܵܬܹܗ: ܠܵܐ ܬܗܲܝܡܢܝܼܘܗܝ. ܐܲܝܠܹܝܢ ܕܡܸܛܠܵܬܼܗܹܝܢ ܨܵܒܹ̇ܐ ܐܲܢ̄ܬܿ</l>
                <l>ܕܬܸܚܸܐ: ܡܸܛܠܵܬܼܗܹܝܢ ܕܗܵܠܹܝܢ ܠܲܡܡܵܬܼ ܠܵܐ ܬܸܬܼܩܲܛܲܥ ܠܵܟܼ.</l>
            </div>
        </body>
    </text>
</TEI>
