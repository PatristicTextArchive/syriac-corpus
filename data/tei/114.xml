<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8615">On Joseph (Memra
                    6) - <foreign xml:lang="syr">ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on
                    Joseph</title>
                <title level="s">The Oxford-BYU Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/114</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <msDesc>
                    <msIdentifier>
                        <settlement>Vatican City</settlement>
                        <repository>Vatican Library</repository>
                        <idno type="shelfmark">Syr. 117</idno>
                        <altIdentifier>
                            <idno>Vat. sir. 117</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2294</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-04" who="http://syriaca.org/person.xml#jwalters">Edited text
                structure</change>
            <change when="2017-04-23" who="http://syriaca.org/person.xml#jwalters">Created:
                file</change>

        </revisionDesc>
    </teiHeader>
    <text>
        <body>
            <div type="title">
                <ab xml:lang="syr">ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ</ab>
            </div>
            <div type="rubric" xml:lang="syr">
                <l>ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ</l>
                <l>ܟܕ ܦܫܩ ܠܗܠܝܢ ܬܪܝܢ ܕܚܒܝܫܝܢ ܗܘܘ ܚܠܡ̈ܝܗܘܢ</l>
            </div>
            <div type="text" xml:lang="syr">
                <l n="1">ܐܰܝܢܳܐ ܕܡܰܡܪܰܚ ܕܢܶܨܽܘܪ ܫܶܡܫܳܐ ܡܶܛܥܳܐ ܛܳܥܿܶܐ</l>
                <l n="2">ܠܳܐ ܓܶܝܪ ܐܺܝܬ ܠܶܗ ܓܰܘ̈ܢܶܐ ܕܠܳܚܡܺܝܢ ܠܰܫܒܺܝܼܚܽܘܬ݂ܗ</l>
                <l n="3">ܫܽܘܦܪܳܐ ܡܰܠܝܳܐ ܒܓܰܘ̈ܢܶܐ ܒܨܺܝܼܪ̈ܶܐ ܠܳܐ ܡܶܣܬܰܝܰܟ݂</l>
                <l n="4">ܘܰܐܝܟܰܢ ܡܰܨܝܳܐ ܬܨܽܘܪܺܝܘܗ̱ܝ ܨܶܒܥܳܐ ܕܽܐܘܡܳܢܽܘܬ݂ܐ</l>
                <l n="5">ܠܫܶܡܫܳܐ ܕܳܡܶܐ ܫܰܪܒܶܗ ܕܝܰܘܣܶܦ ܘܰܐܝܟܰܢܳܐ ܟܰܝ</l>
                <l n="6">ܒܕܰܦܳܐ ܕܡܺܐܡܪܳܐ ܐܶܚܡܽܘܠ ܫܰܪܒܶܗ ܠܳܐ ܝܿܳܕܰܥ ܐ̱ܢܳܐ</l>
                <l n="7">ܚܰܡܺܝܼܡܽܘܬ݂ܗ ܕܫܶܡܫܳܐ ܪܰܒܳܐ ܗ̱ܝ ܡܶܢ ܨܰܝܳܪ̈ܶܐ</l>
                <l n="8">ܘܟܰܕ ܨܿܳܝܪܺܝܢ ܠܶܗ ܠܳܐ ܡܶܬ݂ܚܰܒܫܳܐ ܬܚܶܝܬ ܣܰܡܡ̈ܳܢܶܐ </l>
                <l n="9">ܨܽܘܪܬܶܗ ܕܰܒܪܳܐ ܕܰܠܒܶܫ ܝܰܘܣܶܦ ܠܥܶܠ ܡܶܢ ܣܳܟܳܐ ܗ̱ܝ</l>
                <l n="10">ܘܰܟܡܰܐ ܗ̱ܘ ܐܺܡܰܪ ܥܰܠ ܡܳܐ ܕܪܰܒ ܗ̱ܽܘ ܘܠܳܐ ܡܶܣܬܰܝܰܟ݂</l>
                <l n="11">ܢܽܘܪܳܐ ܚܿܰܝܬ݂ܳܐ ܢܛܺܝܼܪܳܐ ܒܫܰܪܒܶܗ ܘܥܰܕ ܒܿܳܥܶܐ ܐ̱ܢܳܐ</l>
                <l n="12">ܐܶܩܪܽܘܒ ܨܶܝܕܰܘܗ̱ܝ ܣܶܦܰܬ ܠܳܗ̇ ܒܺܝܼ ܒܚܰܡܺܝܡܽܘܬ݂ܗ</l>
                <l n="13">ܠܳܐ ܡܶܬ݂ܡܰܠܰܠ ܫܰܪܒܶܗ ܕܝܰܘܣܶܦ ܐܶܠܳܐ ܒܡܳܪܰܢ</l>
                <l n="14">ܒܶܗ ܓܶܝܪ ܟܰܒܫܳܗܿ ܠܰܐܪܥܳܐ ܕܡܶܨܪܶܝܢ ܕܰܢܚܼܶܬ ܗ̱ܘܳܐ ܠܳܗ̇ </l>
                <l n="15">ܢܺܝܼܫܶܗ ܕܡܰܠܟܳܐ ܐܰܘܒܶܠ ܕܰܢܣܺܝܡ ܒܶܝܬ ܡܶܨܪ̈ܳܝܶܐ</l>
                <l n="16">ܘܐܳܬ݂ܐ ܕܚܺܝܼܠܬܳܐ ܟܒܰܫܬܶܗ ܠܰܐܬ݂ܪܳܐ ܕܡܰܪܺܝܕܳܐ ܗ̱ܘܳܐ</l>
                <l n="17">ܣܼܳܡ ܣܳܗܕܽܘܬ݂ܗ ܒܝܰܘܣܶܦ ܥܰܒܕܶܗ ܒܰܪ ܐܰܠܳܗܳܐ</l>
                <l n="18">ܘܫܰܕܪܶܗ ܠܡܶܨܪܶܝܢ ܕܰܒܦ̈ܶܠܳܐܬ݂ܐ ܢܨܽܘܪ ܒܳܗ̇ ܨܰܠܡܳܐ</l>
                <l n="19">ܙܰܝܚܽܘܗ̱ܝ ܐ̱ܪ̈ܳܙܶܐ ܒܟ݂ܠܳܗ̇ ܐܽܘܪܚܳܐ ܟܰܕ ܢܿܳܚܶܬ ܗ̱ܘܳܐ</l>
                <l n="20">ܘܟܽܠܗܽܘܢ ܚܰܫ̈ܶܐ ܕܦܳܓܥܺܝܢ ܗ̱ܘܰܘ ܒܶܗ ܒܗܽܘܢ ܛܳܥܶܐ ܗ̱ܘܳܐ</l>
                <l n="21">ܘܠܳܐ ܒܰܚܒܽܘܫܝܳܐ ܐܰܪܚܶܩ ܡܶܢܶܗ ܐ̱ܪ̈ܳܙܰܝ ܡܳܪܰܢ</l>
                <l n="22">ܕܒܶܝܬ ܐܰܣܺܝܪ̈ܶܐ ܨܳܪ ܗ̱ܘܳܐ ܕܡܽܘܬ݂ܗ̇ ܕܰܙܩܺܝܼܦܽܘܬ݂ܐ</l>
                <l n="23">ܗܘܼܳܐ ܡܶܨܥܳܝܳܐ ܠܥܰܒ݁̈ܕܰܝ ܡܰܠܟܳܐ ܬܪܶܝܢ ܕܰܠܘܳܬ݂ܶܗ</l>
                <l n="24">ܐܰܝܟ ܗܿܳܝ ܕܰܒܪܳܐ ܕܰܙܩܰܦܘ̱ ܥܰܡܶܗ ܬܪܶܝܢ ܓܰܝ̈ܳܣܶܐ</l>
                <l n="25">ܫܰܩܝܳܐ ܕܡܰܠܟܳܐ ܐܳܦ ܢܰܚܬܽܘܡܳܐ ܚܒܰܫܘ̱ ܗ̱ܘܰܘ ܥܰܡܶܗ</l>
                <l n="26">ܘܳܐܦ ܒܰܚܒܽܘܫܝܳܐ ܢܨܽܘܪܺܝܘܗ̱ܝ ܠܰܒܪܳܐ ܐ̱ܪܳܙܳܢܳܐܺܝܬ݂</l>
                <l n="27">ܚܠܼܰܡܘ̱ ܗ̱ܘܰܘ ܚܶܠܡ̈ܶܐ ܬܪ̈ܰܝܗܽܘܢ ܐܰܟܚܰܕ ܘܰܐܟܡܰܪܘ̱ ܐܶܢܽܘܢ</l>
                <l n="28">ܕܢܶܦܫܽܘܼܪ ܝܰܘܣܶܦ ܘܰܢܦܰܫܶܩ ܗ̱ܘܳܐ ܣܽܘܥܪ̈ܳܢܰܝܗܽܘܢ </l>
                <l n="29">ܥܰܠ ܗ̱ܘܳܐ ܝܰܘܣܶܦ ܕܢܶܣܼܥܽܘܪ ܐܶܢܽܘܢ ܐܰܝܟ ܢܳܡܽܘܣܳܗ̇</l>
                <l n="30">ܘܶܐܫܟܰܚ ܐܶܢܽܘܢ ܕܰܐܒܺܝܼܠܺܝܢ ܗ̱ܘܰܘ ܡܶܛܽܠ ܚܶܠܡ̈ܶܐ</l>
                <l n="31">ܫܰܪܺܝܼ ܚܦܺܝܼܛܳܐ ܢܫܰܐܶܠ ܐܶܢܽܘܢ ܥܰܠ ܟܰܪܝܽܘܬ݂ܐ</l>
                <l n="32">ܕܡܳܢܳܐ ܗ̱ܝ ܥܶܠܬ݂ܐ ܕܰܫܚܺܝܼܩܺܝܢ ܐ̱ܰܢ̱ܬܽܘܢ ܡܶܛܽܠܳܬ݂ܗܿ</l>
                <l n="33">ܒܛܺܝܼܠ ܗ̱ܘܳܐ ܠܶܗ ܓܶܝܪ ܥܰܠ ܕܰܐܣܺܝܼܪܺܝܢ ܢܶܣܼܥܽܘܪ ܐܶܢܽܘܢ</l>
                <l n="34">ܘܰܐܝܟ ܝܿܳܨܽܘܦܳܐ ܗܽܘܼ ܡܡܰܠܶܐ ܗ̱ܘܳܐ ܣܽܘܢܩܳܢ̈ܰܝܗܽܘܢ</l>
                <l n="35">ܒܡܶܠܬ݂ܗ ܢܺܝܼܚܬܳܐ ܡܒܿܰܝܰܐܐ ܗ̱ܘܳܐ ܠܗܽܘܢ ܡܶܢ ܥܳܩ̈ܳܬ݂ܐ</l>
                <l n="36">ܕܠܳܐ ܡܿܰܗܡܶܐ ܗ̱ܘܳܐ ܡܰܢ ܕܰܢܫܰܐܶܠ ܥܰܠ ܚܰܝ̈ܰܝܗܽܘܢ</l>
                <l n="37">ܚܼܙܳܐ ܗ̱ܘܳܐ ܐܶܢܽܘܢ ܠܥܰܒ̈ܕܰܝ ܦܶܪܥܽܘܢ ܕܰܐܒܺܝܠܺܝܢ ܗ̱ܘܰܘ</l>
                <l n="38">ܘܒܰܒܛܺܝܼܠܽܘܬ݂ܗ ܩܼܪܶܒ ܨܶܝܕܰܝܗܽܘܢ ܠܰܡܫܰܐܳܠܽܘ</l>
                <l n="39">ܡܶܛܽܠܡܳܢܳܐ ܗܳܐ ܟܡܺܝܼܪܺܝܢ ܐ̱ܰܢ̱ܬܽܘܢ ܝܰܘܡܳܢܳܐ ܠܰܡ </l>
                <l n="40">ܘܥܳܩܬ݂ܐ ܚܿܕܰܬ݂ܳܐ ܡܶܬܚܰܙܝܳܐ ܠܺܝ ܒܦܰܪ̈ܨܽܘܦܰܝܟܽܘܢ</l>
                <l n="41">ܐܳܡܿܪܺܝܢ ܗܳܠܶܝܢ ܚܶܠܡ̈ܶܐ ܫܰܚܩܽܘܢ ܘܶܐܬ݂ܒܰܠܗܺܝܢܰܢ</l>
                <l n="42">ܘܰܒܚܶܙܘܳܢ̈ܶܐ ܕܠܶܠܝܳܐ ܣܿܰܓܺܝ ܐܶܬ݂ܦܰܫܰܚܢܰܢ </l>
                <l n="43">ܢܓܳܕܳܐ ܒܫܶܢܬ݂ܐ ܐܶܫܬܰܕܰܪ ܠܰܢ ܥܰܡ ܛܽܘܪܳܦܳܐ</l>
                <l n="44">ܕܰܠܚܰܢ ܚܶܠܡܳܐ ܘܠܰܝܬ ܦܳܫܽܘܪܳܐ ܕܰܢܒܰܝܰܐܐ ܠܰܢ </l>
                <l n="45">ܥܣܸܶܩ ܚܶܙܘܳܢܳܐ ܘܰܡܦܰܫܩܳܢܳܐ ܗܳܪܟܳܐ ܠܳܐ ܐܺܝܼܬ݂</l>
                <l n="46">ܘܥܰܠܗܳܝ ܚܰܫܳܐ ܗܳܐ ܡܢܿܰܓܶܕ ܠܰܢ ܘܰܟܡܺܝܼܪܺܝܢܰܢ</l>
                <l n="47">ܐܳܡܰܪ ܝܰܘܣܶܦ ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ </l>
                <l n="48">ܘܗܽܘܝܽܘ ܡܶܫܟܰܚ ܠܰܡܚܰܘܳܝܽܘ ܦܽܘܫܳܩ̈ܰܝܗܽܘܢ</l>
                <l n="49">ܫܰܦܺܝܪ ܗ̱ܘܳܐ ܠܶܗ ܠܗܰܘ ܚܰܟܺܝܼܡܳܐ ܟܰܕ ܡܿܰܟ݂ܪܶܙ ܗ̱ܘܳܐ</l>
                <l n="50">ܒܰܐܪܥܳܐ ܕܡܶܨܪܶܝܢ ܕܗܳܐ ܦܽܘܫ̈ܳܩܶܐ ܕܡܳܪܝܳܐ ܐܶܢܽܘܢ</l>
                <l n="51">ܫܶܡ ܐܰܠܳܗܳܐ ܒܰܐܬ݂ܪܳܐ ܕܡܰܪܺܝܕ ܡܶܢ ܟܽܘܘܳܢܳܐ</l>
                <l n="52">ܒܓܰܠܝܽܘܬ ܐܰܦ̈ܶܐ ܡܡܿܰܠܶܠ ܗ̱ܘܳܐ ܠܶܗ ܕܰܢܥܰܕܰܪ ܗ̱ܘܳܐ</l>
                <l n="53">ܩܰܕܶܡ ܝܰܗܒܶܗ ܦܫܳܪܳܐ ܠܡܳܪܝܳܐ ܕܕܺܝܠܶܗ ܗܽܘ ܠܰܡ</l>
                <l n="54">ܕܡܳܐ ܕܶܐܬ݂ܦܰܫܰܪܘ̱ ܚܶܠܡ̈ܶܐ ܡܶܢܶܗ ܗܽܘܼ ܢܶܫܬܰܒܰܚ</l>
                <l n="55">ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ ܐܶܫܬܰܥܰܘ ܠܺܝ </l>
                <l n="56">ܫܰܪܺܝܘ ܗܳܠܶܝܢ ܕܰܢܬ݂ܢܽܘܢ ܠܶܗ ܚܶܙ̈ܘܳܢܰܝܗܽܘܢ</l>
                <l n="57">ܗܳܪܟܳܐ ܝܰܘܣܶܦ ܟܽܠܶܗ ܛܒܺܝܼܥ ܗ̱ܘܳܐ ܒܨܽܘܪܬܶܗ ܕܰܒܪܳܐ </l>
                <l n="58">ܟܰܕ ܩܿܳܐܶܡ ܗ̱ܘܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ</l>
                <l n="59">ܦܰܪܶܫ ܝܰܘܣܶܦ ܒܰܝܢܳܬ ܗܳܠܶܝܢ ܥܰܒܕ̈ܶܐ ܕܡܰܠܟܳܐ</l>
                <l n="60">ܕܰܠܚܰܕ ܚܰܝ̈ܶܐ ܘܰܠܚܰܕ ܡܰܘܬܳܐ ܓܳܙܰܪ ܗ̱ܘܳܐ ܠܶܗ</l>
                <l n="61">ܠܚܰܕ ܡܿܰܥܶܠ ܗ̱ܘܳܐ ܠܒܶܝܬ ܡܰܠܟܽܘܬ݂ܐ ܘܰܩܕܳܡ ܦܶܪܥܽܘܢ</l>
                <l n="62">ܘܰܠܚܰܕ ܡܿܰܫܠܶܡ ܢܶܗܘܶܐ ܐܽܘܟ݂ܠܳܐ ܠܚܰܝܽܘܬ ܟܶܢܦܳܐ</l>
                <l n="63">ܡܿܰܢܽܘܼ ܗܳܟ݂ܰܢ ܐܶܫܟܰܚ ܢܶܨܽܘܪ ܨܰܠܡܳܐ ܦܰܐܝܳܐ</l>
                <l n="64">ܐܰܟܡܳܐ ܕܝܰܘܣܶܦ ܨܳܪ ܠܰܡܫܺܝܼܚܳܐ ܒܟܽܠܗܽܘܢ ܫܽܘܦܪ̈ܰܘܗ̱ܝ</l>
                <l n="65">ܩܼܳܡ ܦܳܪܽܘܩܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ</l>
                <l n="66">ܘܰܠܚܰܕ ܚܰܝܶܒ ܘܰܠܚܰܕ ܙܰܟܺܝ ܐܰܝܟ ܕܳܐܦ ܝܰܘܣܶܦ</l>
                <l n="67">ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܡܰܠܟܽܘܬ݂ܐ ܒܗܰܝܡܳܢܽܘܬ݂ܐ</l>
                <l n="68">ܘܰܠܚܰܕ ܫܿܳܕܶܐ ܠܓ݂ܰܘ ܓܺܝܗܰܢܳܐ ܡܶܛܽܠ ܟܶܫܠܶܗ</l>
                <l n="69">ܠܗܳܢܳܐ ܐܶܡܰܪ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ </l>
                <l n="70">ܘܰܠܗܰܘ ܫܿܳܒܶܩ ܨܶܝܕ ܙܳܩܽܘ̈ܦܶܐ ܒܒܶܙܚܳܐ ܪܰܒܳܐ</l>
                <l n="71">ܚܰܕ ܡܶܫܬܰܡܰܗ ܝܿܳܪܬ݂ܐ ܘܚܰܒܪܳܐ ܘܒܰܪ ܡܰܠܟܽܘܬ݂ܐ</l>
                <l n="72">ܐ̱ܚܪܺܢܳܐ ܢܰܩܺܝܼܦ ܠܰܡܓܰܕܦܳܢ̈ܶܐ ܒܢ̈ܰܝ ܣܶܡܳܠܳܐ</l>
                <l n="73">ܐܳܦ ܗܽܘܼ ܝܰܘܣܶܦ ܕܰܒܦ̈ܶܠܳܐܬ݂ܐ ܐܰܟܼܪܶܙ ܗܳܠܶܝܢ </l>
                <l n="74">ܦܶܚܬ݂ܳܐ ܥܒܰܕ ܗܘܳܐ ܒܶܝܬ ܝܰܡܺܝܢܳܐ ܘܰܠܣܶܡܳܠܳܐ</l>
                <l n="75">ܫܶܕܬܳܐ ܕܡܰܠܟܳܐ ܝܰܗܼܒ ܠܶܗ ܠܪܰܒܳܐ ܕܫܳܩܰܘ̈ܳܬ݂ܐ</l>
                <l n="76">ܐܰܝܟ ܗܿܳܝ ܕܰܒܪܳܐ ܕܝܰܗܼܒ ܡܰܠܟܽܘܬ݂ܐ ܠܒܰܪ ܝܰܡܺܝܢܳܐ</l>
                <l n="77">ܠܪܰܒ ܢܰܚܬܽܘ̈ܡܶܐ ܒܰܦܫܳܪ ܚܶܠܡ̈ܶܐ ܙܩܺܝܼܦܳܐ ܝܰܗܼܒ ܠܶܗ</l>
                <l n="78">ܗܿܳܝ ܗܺܝ ܕܰܗܘܼܳܬ ܠܗ̇ܰܘ ܓܰܝܳܣܳܐ ܕܡܶܢ ܣܶܡܳܠܳܐ</l>
                <l n="79">ܒܦܽܘܡܶܗ ܕܝܰܘܣܶܦ ܡܰܘܬܳܐ ܘܚܰܝ̈ܶܐ ܡܶܬܕܰܢܚܺܝܼܢ ܗ̱ܘܰܘ</l>
                <l n="80">ܘܰܒܦܽܘܫܳܩܳܐ ܕܢܰܐܚܶܐ ܘܢܶܩܛܽܘܠ ܫܰܠܺܝܛܳܐ ܗ̱ܘܳܐ</l>
                <l n="81">ܒܡܶܠܬ݂ܗ ܕܡܳܪܰܢ ܬܽܘܒ ܡܰܠܟܽܘܬ݂ܐ ܡܶܬܕܰܢܚܳܐ ܗܘܼܳܬ݂</l>
                <l n="82">ܕܗܽܘܝܽܘ ܫܰܠܺܝܛ ܕܢܶܬܶܠ ܚܰܝ̈ܶܐ ܠܰܕܒܿܳܥܶܐ ܠܶܗ</l>
                <l n="83">ܠܥܰܒ̈ܕܰܝ ܦܶܪܥܽܘܢ ܫܶܢܬ݂ܳܐ ܘܠܶܠܝܳܐ ܝܰܗܒܘ ܚܶܙܘ̈ܳܢܶܐ</l>
                <l n="84">ܘܥܰܠ ܚܶܠܡܰܝ̈ܗܽܘܢ ܝܰܘܣܶܦ ܫܰܠܺܝܛ ܢܶܦܼܫܽܘܪ ܐܶܢܽܘܢ</l>
                <l n="85">ܐܳܦ ܓܰܝ̈ܳܣܶܐ ܒܫܶܢܰܬ ܡܰܘܬܳܐ ܚܼܙܰܘ ܠܰܡܫܺܝܼܚܳܐ</l>
                <l n="86">ܘܦܼܰܫܰܪ ܠܗܽܘܢ ܕܰܐܝܢܳܐ ܡܿܳܐܶܬ ܘܰܐܝܿܢܳܐ ܚܿܳܝܶܐ</l>
                <l n="87">ܒܠܰܚܡܳܐ ܘܚܰܡܪܳܐ ܡܰܘܬܳܐ ܘܚܰܝ̈ܶܐ ܠܥܰܒܕ̈ܰܝ ܡܰܠܟܳܐ</l>
                <l n="88">ܚܶܠܡܳܐ ܕܺܐܝܬ݂ܘܰܗ̱ܝ ܐ̱ܪܳܙܳܐ ܕܦܰܓ݂ܪܶܗ ܕܒܰܪ ܐܰܠܳܗܳܐ</l>
                <l n="89">ܚܰܕܽ ܗ̱ܘܼ ܠܰܚܡܳܐ ܘܰܟܣܶܝܢ ܗ̱ܘܰܘ ܒܶܗ ܬܪ̈ܶܝܢ ܦܽܘܫ̈ܳܩܺܝܢ</l>
                <l n="90">ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܒܶܝܬ ܡܰܠܟܳܐ ܘܰܠܚܰܕ ܙܳܩܶܦ</l>
                <l n="91">ܒܠܰܚܡܳܐ ܘܚܰܡܪܳܐ ܐܰܚܺܝܼ ܘܰܩܛܰܠ ܗܿܰܘ ܦܳܫܽܘܪܳܐ </l>
                <l n="92">ܕܚܰܟܺܝܼܡܳܐ ܗ̱ܘܳܐ ܕܨܿܳܐܰܪ ܨܰܠܡܳܐ ܠܒܰܪ ܐܰܠܳܗܳܐ</l>
                <l n="93">ܦܰܓ݂ܪܶܗ ܕܡܳܪܰܢ ܐܶܬܢܰܨܰܪ ܗܘܳܐ ܒܗܳܠܶܝܢ ܚܶܠܡ̈ܶܐ</l>
                <l n="94">ܕܗܽܘܼ ܓܙܰܪ ܡܰܘܬܳܐ ܘܗܽܘܼ ܝܰܗܼܒ ܚܰܝ̈ܶܐ ܠܰܐܝܢܳܐ ܕܰܒܥܳܝܗ̱ܝ</l>
                <l n="95">ܙܩܺܝܦܳܐ ܕܚܶܣܕܳܐ ܐܶܬܡܰܨܰܥ ܩܼܳܡ ܒܶܝܬ ܓܰܝ̈ܳܣܶܐ</l>
                <l n="96">ܘܰܩܛܰܠ ܘܰܐܚܺܝܼ ܐܰܝܟ ܦܳܫܽܘܪܳܐ ܕܚܶܠܡ̈ܶܐ ܝܰܘܣܶܦ </l>
                <l n="97">ܐܰܝܟ ܡܶܢ ܫܶܢܬ݂ܐ ܬܢܰܘ ܓܰܝ̈ܳܣܶܐ ܒܰܙܩܺܝ̈ܦܰܝܗܽܘܢ</l>
                <l n="98">ܡܰܡܠܠܳܐ ܕܕܳܡܶܐ ܠܚܶܠܡܳܐ ܕܰܚܙܰܘ ܥܰܒܕ̈ܰܝ ܦܶܪܥܽܘܢ</l>
                <l n="99">ܚܰܕ ܬܳܢܶܐ ܗ̱ܘܳܐ ܡܶܢ ܝܰܡܺܝܢܳܐ ܐܶܬܕܰܟܪܰܝܢܝ̱ ܡܳܪܝ̱ </l>
                <l n="100">ܐ̱ܚܪܺܢܳܐ ܡܿܰܙܥܶܩ ܡܶܢ ܣܶܡܳܠܳܐ ܚܽܘܬ ܡܶܢ ܩܰܝܣܳܐ</l>
                <l n="101">ܚܰܕ ܫܳܓ݂ܪܳܐ ܗܘܳܬ ܗܰܝܡܳܢܽܘܬ݂ܐ ܒܚܽܘܒܶܗ ܕܰܒܪܳܐ</l>
                <l n="102">ܒܚܰܕ ܢܳܫܒܳܐ ܗܘܳܬ ܪܽܘܚܳܐ ܕܟܶܫܠܳܐ ܨܶܝܕ ܦܳܪܽܘܩܳܐ</l>
                <l n="103">ܚܰܕ ܡܰܘܕܶܐ ܗܘܳܐ ܕܝܶܫܽܘܥ ܡܰܠܟܰܐ ܗ̱ܘ ܐܳܦ ܟܰܕ ܙܰܩܦܽܘܗ̱ܝ</l>
                <l n="104">ܘܡܶܬ݂ܟܰܫܰܦ ܗܘܳܐ ܕܰܒܡܰܠܟܽܘܬ݂ܟ̣ ܐܶܬܕܰܟܪܰܝܢܝ̱ ܡܳܪܝ̱</l>
                <l n="105">ܐ̱ܚܪܺܢܳܐ ܐܳܡܰܪ ܐܶܢ ܫܰܪܺܝܪܰܐ ܗ̱ܘ ܕܒܰܪ ܐܰܠܳܗܳܐ</l>
                <l n="106">ܢܰܐܚܶܐ ܢܰܦܫܶܗ ܘܢܰܐܚܶܐ ܐܳܦ ܠܰܢ ܕܰܢܿܗܰܝܡܶܢ ܒܶܗ</l>
                <l n="107">ܠܚܰܕ ܓܶܠܝܳܢܳܐ ܕܗܰܝܡܳܢܽܘܬ݂ܐ ܡܶܫܬܰܕܰܪ ܗ̱ܘܳܐ</l>
                <l n="108">ܘܰܐܝܟ ܕܰܒܚܶܠܡܳܐ ܚܙܳܝܗ̱ܝ ܠܰܡܫܺܝܚܳܐ ܕܰܐܠܳܗܳܐ ܗ̱ܘܳܐ</l>
                <l n="109">ܠܰܐ̱ܚܪܺܢܳܐ ܕܶܝܢ ܥܰܠ ܦܽܘܠܳܓ݂ܐ ܐܰܝܟ ܚܶܙܘܳܢܳܐ</l>
                <l n="110">ܕܢܶܟܦܽܘܪ ܒܰܒܪܳܐ ܕܡܶܛܽܠ ܕܰܙܩܺܝܼܦ ܠܰܘ ܡܰܠܟܳܐ ܗ̱ܘܳܐ</l>
                <l n="111">ܐܳܠܨܳܐ ܗܘܳܬ ܕܶܝܢ ܥܰܠ ܦܳܫܽܘܪܳܐ ܒܰܝܢܳܬ ܗܳܠܶܝܢ</l>
                <l n="112">ܕܢܰܦܫܶܩ ܗ̱ܘܳܐ ܠܚܰܕ ܚܰܕ ܡܶܢܗܽܘܢ ܡܽܘܢ ܓܿܳܕܶܫ ܠܶܗ</l>
                <l n="113">ܗܳܝܕܶܝܢ ܡܰܠܶܠ ܡܳܪܶܗ ܕܝܰܘܣܶܦ ܡܶܢ ܪܺܝܫ ܩܰܝܣܳܐ</l>
                <l n="114">ܕܰܢܚܰܘܶܐ ܗܘܳܐ ܦܫܳܪܳܐ ܕܡ̈ܶܠܶܐ ܕܶܐܬ݂ܡܰܠܰܠ ܗܘ̈ܰܝ</l>
                <l n="115">ܠܚܰܕ ܐܶܡܿܰܪ ܠܶܗ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ</l>
                <l n="116">ܠܰܐ̱ܚܪܺܢܳܐ ܕܶܝܢ ܫܳܛܶܗ ܕܢܶܬܬ݂ܕܺܝܢ ܥܰܡ ܙܳܩܽܘ̈ܦܶܐ</l>
                <l n="117">ܠܚܰܕ ܓܰܝܳܣܳܐ ܦܫܼܰܪ ܠܶܗ ܕܥܿܳܐܶܠ ܠܒܶܝܬ ܡܰܠܟܽܘܬ݂ܐ</l>
                <l n="118">ܘܰܠܚܰܕ ܦܰܫܼܶܩ ܕܰܒܟܺܐܢܽܘܬ݂ܐ ܡܶܢ ܣܶܡܳܠܰܐ ܗ̱ܘ</l>
                <l n="119">ܓܰܡܪܶܗ ܠܐ̱ܪܳܙܳܐ ܕܰܩܼܛܰܪ ܝܰܘܣܶܦ ܒܶܝܬ ܡܶܨܪ̈ܳܝܶܐ</l>
                <l n="120">ܕܰܠܚܰܕ ܐܰܚܺܝܼ ܘܰܠܚܺܕ ܙܰܩܦܶܗ ܒܰܦܫܳܪ ܚܶܠܡܳܐ</l>
                <l n="121">ܠܚܰܕ ܝܰܗܼܒ ܗܘܳܐ ܠܶܗ ܫܶܕܬܳܐ ܕܡܰܠܟܳܐ ܥܰܡ ܬܶܫܡܶܫܬܶܗ</l>
                <l n="122">ܘܰܠܚܰܕ ܦܰܫܶܩ ܡܰܘܬܳܐ ܒܺܝܼܫܳܐ ܕܡܶܬ݂ܡܰܛܶܐ ܠܶܗ</l>
                <l n="123">ܐܶܫܬܰܠܰܛ ܗܘܳܐ ܒܚܶܠܡܳܐ ܝܰܘܣܶܦ ܕܢܰܐܚܶܐ ܘܰܢܡܺܝܼܬ</l>
                <l n="124">ܘܰܒܦܽܘܫܳܩܰܘ̈ܗܝ ܟܽܠ ܐܰܝܟ ܕܳܐܡܼܰܪ ܐܳܦ ܗܿܳܘܶܐ ܗ̱ܘܳܐ</l>
                <l n="125">ܦܫܼܰܪ ܘܰܐܥܶܠ ܗܘܳܐ ܠܓ݂ܰܘ ܒܶܝܬ ܡܰܠܟܳܐ ܘܩܳܡܼܰܬ݀ ܕܺܝܠܶܗ</l>
                <l n="126">ܓܙܰܪ ܬܽܘܒ ܘܰܐܦܶܩ ܬܠܼܶܐ ܒܰܙܩܺܝܦܳܐ ܘܐ̱ܢܳܫ ܠܳܐ ܬܰܟܣܶܗ</l>
                <l n="127">ܒܪܺܝܫ ܣܶܦܘ̈ܳܬ݂ܗ ܡܰܘܬܳܐ ܘܚܰܝ̈ܶܐ ܠܰܬܪܶܝܢ ܓܰܒܺܝ̈ܢ </l>
                <l n="128">ܘܰܐܝܟܳܐ ܕܶܐܠܨܰܬ ܡܶܠܬ݂ܗ ܣܶܥܼܪܰܬ ܐܰܝܟ ܦܽܘܫܳܩܶܗ</l>
                <l n="129">ܠܚܰܕ ܬܶܫܡܶܫܬܶܗ ܕܡܰܠܟܳܐ ܝܰܗܼܒ ܠܶܗ ܘܶܐܬ݂ܝܰܗܒܰܬ݀ ܠܶܗ</l>
                <l n="130">ܘܰܠܚܰܕ ܩܶܛܠܶܗ ܡܶܢ ܦܽܘܫܳܩܳܐ ܘܡܰܘܬܳܐ ܐܶܫܟܰܚ</l>
                <l n="131">ܐܳܦ ܫܰܠܺܝܼܛ ܗܘܳܐ ܕܢܶܬܶܠ ܚܰܝ̈ܶܐ ܘܢܶܓܙܽܘܪ ܡܰܘܬܳܐ </l>
                <l n="132">ܕܨܽܘܪܬܳܐ ܕܡܳܪܶܗ ܛܥܼܶܢ ܒܚܰܒܽܘܫܝܳܐ ܘܗܺܝܼ ܚܰܟܶܡܬ݂ܶܗ</l>
                <l n="133">ܫܰܠܺܝܛ ܟܽܠܳܐ ܝܰܗܼܒ ܠܶܗ ܡܶܠܬ݂ܐ ܕܦܳܩܽܘܕܽܘܬ݂ܐ</l>
                <l n="134">ܕܚܰܝ̈ܶܐ ܘܡܰܘܬܳܐ ܒܡܶܠܘ̈ܰܗ̱ܝ ܢܶܦܫܽܘܪ ܘܰܢܦܰܫܶܩ ܗ̱ܘܳܐ</l>
                <l n="135">ܨܰܠܡܶܗ ܪܰܒܳܐ ܕܒܰܪ ܐܰܠܳܗܳܐ ܛܥܺܝܼܢ ܒܶܝܬ ܐ̱ܰܣܺܝܪ̈ܶܐ</l>
                <l n="136">ܘܒܶܗ ܡܡܿܰܠܶܠ ܗܘܳܐ ܦܳܩܽܘܕܳܐܺܝܬ ܥܰܡ ܕܰܐܣܺܝܼܪܺܝܢ</l>
                <l n="137">ܡܶܢܳܗ̇ ܫܩܼܰܠ ܗ̱ܘܳܐ ܡܶܠܬ݂ܐ ܕܩܳܢܝܳܐ ܫܰܠܺܝܛܽܘܬ݂ܐ</l>
                <l n="138">ܕܳܐܦ ܥܰܠ ܚܶܠܡ̈ܶܐ ܕܠܶܠܝܳܐ ܬܶܡܬ݂ܽܘܚ ܦܳܩܽܘܕܽܘܬ݂ܗ̇</l>
                <l n="139">ܗܘܼܳܐ ܕܰܝܿܳܢܳܐ ܘܰܫܼܪܳܐ ܐ̱ܰܣܺܝܪ̈ܶܐ ܒܰܦܫܳܪ ܚܶܠܡܰܘ̈ܗ̱ܝ</l>
                <l n="140">ܘܰܠܚܰܕ ܩܰܛܠܶܗ ܘܰܠܚܰܕ ܐܰܩܺܝܼܡ ܥܰܠ ܬܶܫܡܶܫܬܶܗ</l>
                <l n="141">ܫܰܬܺܝܩ ܦܶܪܥܽܘܢ ܘܝܰܘܣܶܦ ܦܿܳܩܶܕ ܒܶܝܬ ܡܰܠܟܽܘܬ݂ܗ</l>
                <l n="142">ܕܡܳܢܳܐ ܢܶܗܘܶܐ ܠܗܳܠܶܝܢ ܥܰܒܕ̈ܰܘܗ̱ܝ ܕܰܐܣܺܝܼܪܺܝܢ ܗ̱ܘܰܘ</l>
                <l n="143">ܐ̱ܬ݂ܬ ܟܺܐܢܽܘܬ݂ܐ ܒܠܶܠܝܳܐ ܬܶܫܼܪܶܐ ܓܙܳܪ ܕܺܝܢܰܝ̈ܗܽܘܢ</l>
                <l n="144">ܘܰܒܠܶܫܳܢܳܐ ܐ̱ܚܪܺܢܳܐ ܫܰܪܬ݂ܶܗ ܠܰܓܙܳܪ ܕܺܝܢܳܐ</l>
                <l n="145">ܡܽܘܢ ܕܶܝܢ ܐܶܡܪܰܬ ܠܳܐ ܐ̱ܢܳܫ ܝܳܕܰܥ ܐܶܠܳܐ ܝܰܘܣܶܦ </l>
                <l n="146">ܕܒܰܪ ܐ̱ܪܳܙܳܐ ܗ̱ܘܳܐ ܘܝܽܘܩܢܶܗ ܕܡܰܠܟܳܐ ܗܽܘ ܡܙܰܝܰܚ ܗ̱ܘܼܳܐ</l>
                <l n="147">ܫܡܼܰܥ ܡܶܢ ܚܶܠܡܳܐ ܠܶܥܙܳܐ ܕܢܽܘܟ݂ܪܳܝ ܡܶܢ ܡܶܨܪ̈ܳܝܶܐ</l>
                <l n="148">ܘܦܰܫܩܶܗ ܠܕܺܝܢܳܐ ܕܰܐܝܿܟܰܢ ܫܿܳܪܶܐ ܒܦܳܣܺܝ̈ܩܳܬ݂ܐ</l>
                <l n="149">ܝܰܘ̈ܡܶܐ ܬܠܳܬ݂ܐ ܦܰܫܼܶܩ ܝܰܘܣܶܦ ܕܡܶܬܚܰܒܫܺܝܢ ܗ̱ܘܰܘ</l>
                <l n="150">ܕܢܰܗܺܝܪܳܐܺܝܬ ܬܶܗܘܶܐ ܓܰܠܝܳܐ ܩܒܽܘܪܬ݂ܶܗ ܕܰܒܪܳܐ</l>
                <l n="151">ܬܠܳܬ݂ܳܐ ܝܰܘܡܺܝ̈ܢ ܒܶܝܬ ܚܶܫܽܘ̈ܟ݂ܐ ܐܰܝܟ ܐ̱ܢܳܫ ܢܺܐܡܰܪ</l>
                <l n="152">ܐ̱ܪܳܙܶܗ ܕܰܒܪܳܐ ܕܙܰܟܺܝ ܘܚܰܝܶܒ ܒܰܬܪܺܝܨܽܘܬ݂ܐ</l>
                <l n="153">ܐܶܫܬܰܠܰܡܘ ܕܶܝܢ ܝܰܘܡ̈ܶܐ ܬܠܳܬ݂ܐ ܕܦܰܫܼܶܩ ܝܰܘܣܶܦ </l>
                <l n="154">ܘܰܥܒܼܰܕ ܦܶܪܥܽܘܢ ܐܰܟܡܳܐ ܕܰܥܒܼܰܕ ܚܶܠܡܳܐ ܕܗܳܝܕܶܝܢ</l>
                <l n="155">ܫܪܳܝܗ̱ܝ ܗ̱ܘܳܐ ܝܰܘܣܶܦ ܟܽܠܶܗ ܕܺܝܢܳܐ ܥܰܕܠܳܐ ܢܶܥܽܘܠ</l>
                <l n="156">ܕܰܓܙܳܪ ܚܶܠܡܳܐ ܘܗܽܘܼ ܦܰܫܼܶܩ ܗ̱ܘܳܐ ܘܫܰܡܠܺܝ ܦܶܪܥܽܘܢ</l>
                <l n="157">ܒܡܳܪܰܢ ܝܼܺܪܶܒ ܫܰܪܒܶܗ ܕܝܰܘܣܳܦ ܡܶܢ ܐܳܡܽܘܪ̈ܶܐ </l>
                <l n="158">ܘܰܐܟܡܳܐ ܕܢܽܐܡܪܽܘܢ ܠܳܐ ܡܶܬ݂ܡܰܠܰܠ ܐܰܟܡܳܐ ܕܺܐܝܬ݂ܘܗ̱ܝ</l>
                <l n="159">ܡܶܢ ܗܿܰܘ ܫܶܡܫܳܐ ܕܙܰܕܺܝܩܽܘܬ݂ܐ ܕܢܰܚܼ ܒܶܗ ܢܽܘܗܪܳܐ</l>
                <l n="160">ܘܥܰܠܗ̇ܳܝ ܐܰܙܠܶܓ ܐܳܦ ܒܰܚܒܽܘܫܝܳܐ ܢܰܗܺܝܪܳܐܺܝܬ݂</l>
                <l n="161">ܚܒܺܝܫ ܒܶܝܬ ܐܰܣܺܝܪ̈ܶܐ ܘܫܿܳܪܶܐ ܕܺܝܢܳܐ ܕܒܶܝܬ ܡܰܠܟܽܘܬ݂ܐ</l>
                <l n="162">ܘܰܒܟܰܣܝ̈ܳܬ݂ܐ ܕܚܶܠ̈ܡܶܐ ܫܰܠܺܝܛ ܕܢܶܦܫܽܘܪ ܐܶܢܽܘܢ</l>
                <l n="163">ܢܛܺܝܼܪ ܒܰܚܒܽܘܫܝܳܐ ܘܰܢܛܺܝܪܳܐ ܠܶܗ ܡܕܰܒܪܳܢܽܘܬ݂ܐ</l>
                <l n="164">ܘܟܰܕ ܡܶܬܩܰܦܰܚ ܡܰܬ݂ܪܰܒܶܐ ܗ̱ܘܳܐ ܠܪܺܝܫܳܢܽܘܬ݂ܐ</l>
                <l n="165">ܘܟܰܕ ܛܳܒ ܐܰܦܺܝܣ ܠܫܰܩܝܳܐ ܕܡܰܠܟܳܐ ܕܐܶܬܕܰܟ݂ܪܰܝܢܝ̱ ܠܰܡ</l>
                <l n="166">ܠܳܐ ܐܶܬܕܰܟܪܶܗ ܕܠܰܘ ܙܰܒܢܳܐ ܗ̱ܘܳܐ ܕܪܺܝܫܳܢܽܘܬ݂ܗ</l>
                <l n="167">ܙܥܽܘܪܝܳܐ ܗܘܳܬ ܓܶܝܪ ܕܒܰܦܫܳܪ ܚܶܠ̈ܡܶܐ ܕܥܰܒܕ̈ܶܐ ܢܶܦܽܘܩ</l>
                <l n="168">ܘܦܼܳܫ ܒܶܝܬ ܐܰܣܺܝܪ̈ܶܐ ܕܳܐܦ ܠܶܗ ܠܡܰܠܟܳܐ ܢܗܶܐ ܦܳܫܽܘܪܳܐ</l>
                <l n="169">ܒܥܶܠܬ݂ܐ ܪܰܒܬ݂ܳܐ ܗ̱ܘܼܳܐ ܓܶܠܝܳܢܳܐ ܕܚܰܟܺܝܡܽܘܬ݂ܐ </l>
                <l n="170">ܕܢܰܪܓܶܫ ܐܰܬ݂ܪܳܐ ܕܰܟܡܳܐ ܫܰܠܺܝܛ ܥܰܠ ܟܰܣܝ̈ܳܬ݂ܐ</l>
                <l n="171">ܗܘܳܐ ܦܳܫܽܘܪܳܐ ܠܥܰܒ̈ܕܰܝ ܡܰܠܟܳܐ ܘܠܰܘ ܡܶܕܶܡ ܗ̱ܘܳܬ݂</l>
                <l n="172">ܘܰܠܓܶܠܝܳܢܳܐ ܕܡܰܠܟܳܐ ܢܛܺܝܼܪ ܗ̱ܘܳܐ ܕܒܶܗ ܢܶܦܽܘܩ ܗ̱ܘܳܐ</l>
                <l n="173">ܫܢ̈ܰܝܳܐ ܬܠܳܬ݂ܝܢ ܗܳܠܶܝܢ ܕܰܒܪܳܐ ܩܕܳܡ ܓܶܠܝܳܢܶܗ</l>
                <l n="174">ܡܶܫܬܰܠܡ̈ܳܢ ܗܘ̈ܰܝ ܒܶܗ ܒܰܚܒܽܘܫܝܳܐ ܘܟܶܢ ܢܿܳܦܶܩ ܗ̱ܘܳܐ</l>
                <l n="175">ܡܚܿܰܦܶܐ ܗܘܳܐ ܠܶܗ ܐ̱ܪܳܙܳܐ ܠܝܰܘܣܶܦ ܒܶܝܬ ܐܰܣܺܝܪ̈ܶܐ</l>
                <l n="176">ܥܰܕ ܡܶܫܬܰܠܰܡ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ</l>
                <l n="177">ܡܶܛܽܠ ܗܳܢܳܐ ܛܥܳܝܗ̱ܝ ܗ̱ܘܳܐ ܪܰܒܳܐ ܕܰܫܩܰܘ̈ܳܬ݂ܐ</l>
                <l n="178">ܕܩܽܘܫܬܳܐ ܬܰܟܣܶܗ ܕܰܕܠܳܐ ܒܙܰܒܢܳܐ ܠܳܐ ܢܡܰܠܶܠ ܗ̱ܘܳܐ</l>
                <l n="179">ܛܡܺܝܼܪ ܗ̱ܘܳܐ ܙܰܪܥܳܐ ܘܰܡܩܿܰܦܚܺܝܢ ܠܶܗ ܟܽܠ ܢܶܣܝܽܘ̈ܢܺܝܢ</l>
                <l n="180">ܥܰܕ ܡܿܳܛܶܐ ܗ̱ܘܳܐ ܙܰܒܢܳܐ ܕܦܺܐܪ̈ܶܐ ܘܟܶܢ ܫܿܳܘܰܚ ܗ̱ܘܳܐ</l>
                <l n="181">ܚܰܦܝܳܗܿ ܠܨܽܘܪܬܳܐ ܥܰܕ ܡܶܬ݂ܟܰܢܫܺܝܢ ܟܽܠܗܽܘܢ ܓܰܘ̈ܢܝܶܗܿ</l>
                <l n="182">ܘܟܶܢ ܐܰܦܩܳܗܿ ܗ̱ܘܳܐ ܕܢܶܚܙܶܝܗܿ ܐܰܬ݂ܪܳܐ ܟܡܳܐ ܫܰܦܺܝܪܳܐ</l>
                <l n="183">ܦܼܳܫ ܒܶܝܬ ܐܰܣܺܝܪ̈ܶܐ ܥܰܕ ܕܢܶܬ݂ܓܰܡܪܽܘܢ ܟܽܠܗܽܘܢ ܐ̱ܪ̈ܳܙܶܐ</l>
                <l n="184">ܘܗܳܝܕܶܝܢ ܢܿܳܦܶܩ ܐܳܚܶܕ ܐܰܬ݂ܪܳܐ ܡܳܪܳܢܳܐܺܝܬ݂</l>
                <l n="185">ܫܢ̈ܰܝܳܐ ܬܠܳܬ݂ܺܝܢ ܗܰܠܼܶܟ ܡܳܪܰܢ ܒܶܝܬ ܐܰܪ̈ܥܳܢܶܐ</l>
                <l n="186">ܘܒܳܬ݂ܰܪ ܗܳܝܕܶܝܢ ܣܼܕܰܪ ܓܶܠܝܳܢܶܗ ܨܶܝܕ ܝܽܘܚܰܢܳܢ</l>
                <l n="187">ܘܟܰܕ ܡܶܫܟܰܚ ܗ̱ܘܳܐ ܕܰܩܕܳܡ ܗܳܟ݂ܢ ܢܶܣܼܥܽܘܪ ܕܺܝܠܶܗ</l>
                <l n="188">ܠܦܰܓ݂ܪܳܢܽܘܬ݂ܶܗ ܛܶܟܣܳܐ ܢܛܰܪ ܗ̱ܘܳܐ ܕܠܳܐ ܢܶܬ݂ܒܰܠܒܰܠ</l>
                <l n="189">ܠܗܳܕܶܐ ܡܫܽܘܚܬܳܐ ܢܛܺܝܼܪ ܗ̱ܘܳܐ ܝܰܘܣܶܦ ܕܢܶܬ݂ܡܰܛܶܐ ܗ̱ܘܳܐ</l>
                <l n="190">ܘܟܶܢ ܢܿܳܦܶܩ ܗ̱ܘܳܐ ܢܶܣܼܥܽܘܪ ܐܰܪܥܳܐ ܕܶܐܫܼܬܰܕܰܪ ܠܶܗ </l>
                <l n="191">ܥܰܠ ܒܶܝܬ ܐܰܣܺܝܼܪ̈ܶܐ ܘܺܝܬ݂ܒ ܚܿܳܐܰܪ ܥܰܕ ܡܶܫܬܰܠܰܡ</l>
                <l n="192">ܗܿܰܘ ܡܶܝܳܢܳܐ ܕܡܶܬ݂ܓܰܡܪܳܐ ܒܶܗ ܪܺܝܫܳܢܽܘܬ݂ܳܐ</l>
                <l n="193">ܐܳܦ ܡܶܛܽܠ ܗܳܝ ܚܰܒܫܶܗ ܐ̱ܪܳܙܳܐ ܒܰܐܬ݂ܪܳܐ ܟܰܣܝܳܐ</l>
                <l n="194">ܕܶܐܠܳܐ ܒܙܰܒܢܶܗ ܠܳܐ ܢܶܬ݂ܚܰܘܶܐ ܒܶܝܬ ܡܶܨܪ̈ܳܝܶܐ</l>
                <l n="195">ܡܩܿܰܦܰܚ ܗ̱ܘܳܐ ܠܶܗ ܓܠܺܝܼܕܳܐ ܠܙܰܪܥܳܐ ܕܢܶܣܬܰܬܰܬ݀ ܗ̱ܘܳܐ</l>
                <l n="196">ܕܠܳܐ ܢܚܰܘܶܐ ܗ̱ܘܳܐ ܫܢܳܢܳܐ ܒܟܳܢܽܘܢ ܐܶܠܳܐ ܒܺܐܝܳܪ</l>
                <l n="197">ܠܙܰܒܢܳܐ ܝܺܕܺܝܥܳܐ ܢܛܺܝܼܪ ܗ̱ܘܳܐ ܛܰܠܝܳܐ ܘܟܶܢ ܡܶܬ݂ܚܰܘܶܐ</l>
                <l n="198">ܡܶܛܺܠ ܗܳܢܳܐ ܒܟ݂ܽܠܗܽܘܢ ܙܰܒܢ̈ܶܐ ܡܶܬ݂ܩܰܦܰܚ ܗ̱ܘܳܐ</l>
                <l n="199">ܡܶܢ ܛܰܠܝܽܘܬ݂ܗ ܗܰܒܶܒ ܗ̱ܘܳܐ ܒܶܗ ܫܽܘܦܪܶܗ ܕܰܒܪܳܐ</l>
                <l n="200">ܘܚܰܦܝܽܘܗ̱ܝ ܩܺܐܪ̈ܣܶܐ ܕܠܳܐ ܢܶܬ݂ܚܰܘܶܐ ܩܕܳܡ ܫܽܘܡܠܳܝܳܐ</l>
                <l n="201">ܩܰܕܶܡ ܝܰܩܪܽܘܗ̱ܝ ܚܶܠ̈ܡܶܐ ܕܰܚܼܙܳܐ ܘܗܳܐ ܕܢܶܓܠܽܘܢܳܝܗ̱ܝ</l>
                <l n="202">ܘܚܰܦܝܶܗ ܐ̱ܪܳܙܳܐ ܘܣܰܬܪܶܗ ܒܡܶܨܪܶܝܢ ܥܰܕ ܡܶܬ݂ܪܰܒܶܐ</l>
                <l n="203">ܥܼܰܠ ܗ̱ܘܳܐ ܕܢܶܦܠܽܘܚ ܒܶܝܬ ܥܰܒܕܽܘܬ݂ܐ ܘܶܐܫܬܰܡܰܗ ܠܶܗ</l>
                <l n="204">ܘܰܕܠܳܐ ܡܛܳܐ ܗ̱ܘܳܐ ܙܰܒܢܶܗ ܚܰܒܫܽܘܗ̱ܝ ܥܰܕ ܡܳܛܶܐ ܗ̱ܘܳܐ</l>
                <l n="205">ܗܘܼܳܐ ܒܶܝܬ ܐܰܣܺܝܼܪ̈ܶܐ ܘܒܰܦܫܼܰܪ ܚܶܠ̈ܡܶܐ ܘܶܐܬܢܰܨܰܚ ܠܶܗ</l>
                <l n="206">ܘܰܕܠܳܐ ܢܶܦܽܘܩ ܐܶܬ݂ܛܰܥܝܰܬ ܗܘܳܬ ܥܰܕ ܥܶܕܳܢܳܗܿ</l>
                <l n="207">ܕܳܠܩܺܝܢ ܗ̱ܘܰܘ ܒܶܗ ܫܽܘܦܪ̈ܰܘܗ̱ܝ ܕܰܒܪܳܐ ܠܡܶܬ݂ܚܰܘܳܝܽܘ</l>
                <l n="208">ܘܒܥܶܠܠܳـ̈ܬܳܐ ܡܚܿܰܦܶܐ ܗ̱ܘܳܐ ܠܗܽܘܢ ܡܶܛܽܠ ܦܽܘܪܣܳܐ</l>
                <l n="209">ܕܢܶܬ݂ܡܰܛܶܐ ܗ̱ܘܳܐ ܫܢ̈ܰܝܳܐ ܬܠܳܬ݂ܝܢ ܡܶܬܬܰܗܶܐ ܗ̱ܘܳܐ </l>
                <l n="210">ܘܟܶܢ ܡܶܬ݂ܓܰܠܝܳܐ ܡܕܰܒܪܳܢܽܘܬ݂ܗ ܠܥܺܝܼܢ ܣܰܓܺܝ̈ܐܶܐ</l>
                <l n="211">ܡܳܐ ܕܗܳܐ ܢܶܫܘܰܚ ܩܰܦܚܶܗ ܡܶܕܶܡ ܥܰܠ ܕܰܛܠܸܶܐ ܗ̱ܘܳܐ</l>
                <l n="212">ܕܰܒܩܽܘܦܳܚ̈ܶܐ ܢܺܐܬ݂ܐ ܠܙܰܒܢܳܐ ܕܰܓܡܺܝܼܪܽܘܬ݂ܐ</l>
                <l n="213">ܘܟܰܕ ܐܶܬ݂ܠܰܩܰܛܘ ܟܽܠܗܽܘܢ ܓܰܘ̈ܢܶܐ ܕܨܰܠܡܳܐ ܪܰܒܳܐ</l>
                <l n="214">ܥܶܠܬ݂ܐ ܪܰܒܬ݂ܐ ܩܪܳܬ݂ܶܗ ܠܓܰܠܝܳܐ ܕܢܶܬ݂ܚܰܘܶܐ ܗ̱ܘܳܐ</l>
                <l n="215">ܕܡܼܶܟ ܗ̱ܘܳܐ ܦܶܪܥܽܘܢ ܘܰܚܼܙܳܐ ܚܶܠܡܳܐ ܡܠܸܶܐ ܕܽܘܡܳܪܳܐ</l>
                <l n="216">ܕܢܺܐܼܬ݂ܐ ܢܶܦܼܫܽܘܪ ܒܰܪ ܥܶܒܪ̈ܳܝܶܐ ܘܢܶܐܼܚܽܘܕ ܐܰܬ݂ܪܳܐ</l>
                <l n="217">ܫܶܢܬ݂ܐ ܥܪܳܬ݂ܗ ܘܚܶܙܘ̈ܶܐ ܕܠܶܠܝܳܐ ܥܠܰܘܗ̱ܝ ܐܶܫܬܰܡܰܪܘ̱</l>
                <l n="218">ܕܢܼܶܗܘܶܐ ܣܢܺܝܼܩܳܐ ܥܰܠ ܦܿܳܫܽܘܪܳܐ ܘܢܼܺܐܬ݂ܐ ܝܰܘܣܶܦ </l>
                <l n="219">ܚܰܟܺܝܡ ܠܶܒܳܐ ܒܥܶܠ̈ܠܳܢ ܥܶܠ̈ܠܳܢ ܕܰܡܪܰܟܰܒ ܗ̱ܘܳܐ</l>
                <l n="220">ܟܒܼܰܫ ܗ̱ܘܳܐ ܠܥܰܡ̈ܡܶܐ ܒܰܥܪܺܝܪ̈ܳܝܶܐ ܒܰܐܬ݂ܪ̈ܰܘܳܬ݂ܐ</l>
                <l n="221">ܒܚܶܠܡܳܐ ܫܰܥܒܶܕ ܘܰܠܒܶܒ̈ܠܳܝܶܐ ܘܰܠܡܶܨܪ̈ܳܝܶܐ</l>
                <l n="222">ܕܢܶܟܽܘܦ ܥܽܘܫܢܳܐ ܕܫܽܘܠܛܳܢ̈ܰܝܗܽܘܢ ܨܶܝܕ ܥܶܒܪ̈ܳܝܶܐ</l>
                <l n="223">ܒܰܦܫܳܪ ܚܶܠ̈ܡܶܐ ܐܳܦ ܕܳܢܺܝܐܶܝܠ ܐܶܬܢܰܨܰܚ ܗ̱ܘܳܐ</l>
                <l n="224">ܘܰܣܓ݂ܶܕܘ ܗ̱ܘܰܘ ܠܶܗ ܡܰܠܟ̈ܶܐ ܕܒܳܒܶܝܠ ܒܺܐܝܩܳܪ̈ܰܝܗܽܘܢ</l>
                <l n="225">ܗܺܝܼ ܬܺܘܒ ܟܰܕ ܗܺܝ ܣܥܰܪ ܗ̱ܘܳܐ ܝܰܘܣܶܦ ܒܶܝܬ ܡܶܨܪ̈ܳܝܶܐ</l>
                <l n="226">ܕܦܰܫܼܰܪ ܚܶܠ̈ܡܶܐ ܘܰܗܘܳܐ ܡܳܪܳܐ ܠܰܐܬ݂ܪܳܐ ܟܽܠܶܗ</l>
                <l n="227">ܒܢ̈ܰܝ ܥܶܒܪ̈ܳܝܶܐ ܫܒܶܝܢ ܘܰܛܪܺܝܼܕܺܝܢ ܒܰܐܬ݂ܪ̈ܰܘܳܬ݂ܐ</l>
                <l n="228">ܘܚܰܟܺܝܡܽܘܬ݂ܗܽܘܢ ܙܳܿܟܝܳܐ ܠܡܰܠ̈ܟܶܐ ܘܰܠܫܰܠ̈ܺܝܼܛܶܐ</l>
                <l n="229">ܪܳܚܶܡ ܐ̱ܢܳܫܳܐ ܦܰܪܢܶܣ ܗܳܟ݂ܢ ܚܰܟܺܝܼܡܳܐܺܝܬ݂</l>
                <l n="230">ܕܰܠܥܽܘܼܕܪܳܢܳܐ ܕܟܽܠܶܗ ܓܰܘܳܐ ܡܶܬ݂ܚܰܫܰܚ ܗ̱ܘܳܐ</l>
                <l n="231">ܫܒܶܝܢ ܥܶܒܪ̈ܳܝܶܐ ܘܰܠܫܰܒ̈ܳܝܶܐ ܥܒܼܶܕܘ ܢܶܣܬܰܢܩܽܘܢ</l>
                <l n="232">ܕܟܰܕ ܫܿܳܚܩܺܝܢ ܠܗܽܘܢ ܚܶܠ̈ܡܶܐ ܢܶܒܼܥܽܘܢ ܡܶܢ ܥܶܒܪ̈ܳܝܶܐ</l>
                <l n="233">ܕܟܰܕ ܡܶܬ݂ܓܰܠܝܳܢ ܥܰܡܺܝ̈ܩܳܬ݂ܐ ܬܶܗܘܶܐ ܓܰܠܝܳܐ</l>
                <l n="234">ܕܡܳܪܝܳܐ ܫܰܠܺܝܛ ܥܰܠ ܟܰܣܝ̈ܳܬ݂ܳܐ ܕܢܰܕܢܰܚ ܐܶܢܶܝܢ</l>
                <l n="235">ܘܟܰܕ ܡܶܬ݂ܦܰܫܩܺܝܢ ܐ̱ܪ̈ܳܙܶܐ ܟܣܰܝ̈ܳܐ ܡܶܢ ܥܶܒܪ̈ܳܝܶܐ</l>
                <l n="236">ܬܼܰܪܓܶܫ ܐܰܪܥܳܐ ܕܳܐܦ ܐܳܠܳܗܗܽܘܢ ܪܰܒ ܗܽܘ ܡܶܢ ܟܽܠ</l>
                <l n="237">ܒܝܰܕ ܓܶܠܝܳܢ̈ܶܐ ܠܥܰܙܺܝܙܽܘܬ݂ܐ ܕܡܰܠ̈ܟܶܐ ܡܿܰܟܶܟ݂</l>
                <l n="238">ܕܢܶܣܬܰܢܩܽܘܢ ܗܘܰܘ ܥܰܠ ܦܽܘܫܳܩܳܐ ܘܟܶܢ ܡܶܬ݂ܪܰܘܚܽܘܢ</l>
                <l n="239">ܠܰܒܢ̈ܰܝ ܫܶܒܝܳܐ ܝܰܗܼܒ ܫܽܘܠܛܳܢܳܐ ܥܰܠ ܟܰܣܝ̈ܳܬ݂ܐ</l>
                <l n="240">ܕܡܳܐ ܕܶܐܫܬܰܢܰܩ ܡܰܠ̈ܟܶܐ ܒܚܶܠ̈ܡܶܐ ܢܢܺܝܚܽܘܢ ܐܶܢܽܘܢ</l>
                <l n="241">ܠܡܰܠ̈ܟܶܐ ܐܰܣܢܶܩ ܥܰܠ ܦܿܳܫܽܘܪ̈ܶܐ ܒܢ̈ܰܝ ܥܶܒܪ̈ܳܝܶܐ</l>
                <l n="242">ܕܰܣܢܺܝܼܩܽܘܬ݂ܗܽܘܢ ܡܶܢ ܥܰܒܕܰܝ̈ܗܽܘܢ ܬܶܬ݂ܡܰܠܶܐ ܗܘܳܬ݂</l>
                <l n="243">ܕܡܳܐ ܕܶܐܫܬܰܥܒܰܕ ܡܰܠܟܳܐ ܕܢܶܒܼܥܶܐ ܡܶܢ ܒܰܪ ܫܶܒܝܳܐ</l>
                <l n="244">ܢܶܗܘܶܐ ܝܿܳܕܰܥ ܕܳܐܦ ܗܽܘ ܣܢܺܝܩܽ ܗ̱ܘ ܥܰܠ ܥܽܘܕܪܳܢܳܐ </l>
                <l n="245">ܘܡܳܐ ܕܶܐܬܚܰܙܝܰܬ ܕܳܐܦ ܗܽܘ ܫܰܠܺܝܛ ܥܰܠ ܟܰܣܝ̈ܳܬ݂ܐ</l>
                <l n="246">ܢܰܪܓܶܫ ܥܳܠܡܳܐ ܕܗܽܘܝܽܘ ܦܿܳܩܶܕ ܘܰܠܓܰܠܝ̈ܳܬ݂ܐ</l>
                <l n="247">ܠܡܰܠ̈ܟܶܐ ܕܰܙܟܼܰܘ ܟܰܕ ܥܿܺܝܪܺܝܢ ܗܘܰܘ ܠܰܐܬ݂ܪ̈ܰܘܳܬ݂ܐ</l>
                <l n="248">ܒܚܶܠ̈ܡܶܐ ܕܠܶܠܝܳܐ ܡܫܿܰܥܒܶܕ ܗ̱ܘܳܐ ܠܗܽܘܢ ܠܰܒܢ̈ܰܝ ܥܰܡܶܗ</l>
                <l n="249">ܡܳܐ ܕܰܢܨܰܚܘ ܗܘܰܘ ܒܶܝܬ ܠܶܓܝܽܘ̈ܢܶܐ ܫܩܼܰܠܘ ܙܳܟ݂ܽܘܬ݂ܳܐ</l>
                <l n="250">ܗܦܰܟ݂ܘ ܡܶܬ݂ܦܰܟ݂ܪܺܝܢ ܡܶܢ ܚܶܙܘ̈ܳܢܶܐ ܫܶܐܠܘ̱ ܥܽܘܕܪ̈ܳܢܶܐ</l>
                <l n="251">ܫܒܶܐ ܠܕܳܢܺܝܐܶܠ ܠܰܐܪܥܳܐ ܕܒܳܒܶܠ ܡܶܢ ܓܰܘ ܐܰܬ݂ܪܶܗ</l>
                <l n="252">ܘܶܐܬܼܰܘ ܚܶܠ̈ܡܶܐ ܫܒܰܘܽܘܗ̱ܝ ܠܡܰܠܟܳܐ ܡܶܢ ܓ݂ܰܘ ܥܰܪܣܶܗ</l>
                <l n="253">ܢܦܼܰܩ ܒܰܪ ܫܶܒܝܳܐ ܘܦܰܪܩܶܗ ܠܡܰܠܟܳܐ ܡܶܢ ܚܶܙܘ̈ܳܢܶܐ</l>
                <l n="254">ܘܚܼܳܒ ܕܢܶܣܓ݂ܽܘܕ ܠܶܗ ܠܗܰܘ ܕܰܛܪܺܝܕ ܗ̱ܘܳܐ ܩܕܳܡ ܓܳܠܽܘܬ݂ܐ</l>
                <l n="255">ܥܒܼܰܕ ܕܢܶܣܬܰܢܩܽܘܢ ܓܰܒ̈ܶܐ ܬܪ̈ܰܝܗܽܘܢ ܚܰܕ ܥܰܠ ܚܰܒܪܶܗ</l>
                <l n="256">ܕܰܗܘܰܘ ܝܿܳܕܥܺܝܢ ܕܚܰܕܽ ܗ̱ܘ ܡܡܰܠܳܐ ܟܽܠ ܣܽܘܢܩ̈ܳܢܺܝܢ</l>
                <l n="257">ܣܢܺܝܩܺܝܢ ܡܰܠ̈ܟܶܐ ܥܰܠ ܦܽܘܫܳܩܳܐ ܕܚܶܙܘ̈ܳܢܰܝܗܽܘܢ</l>
                <l n="258">ܘܰܡܦܰܫ̈ܩܳܢܶܐ ܥܰܠ ܐܶܫܛܳܪܳܐ ܕܰܚܪܽܘܪ̈ܰܝܗܽܘܢ</l>
                <l n="259">ܡܫܰܥܒܰܕ ܝܰܘܣܶܦ ܘܰܣܢܺܝܩ ܣܰܓܺܝ ܥܰܠ ܚܺܐܪܽܘܬ݂ܐ</l>
                <l n="260">ܘܰܐܠܺܝܨ ܦܶܪܥܽܘܢ ܡܶܛܽܠ ܚܶܠܡܳܐ ܕܢܶܬ݂ܦܰܫܰܩ ܠܶܗ</l>
                <l n="261">ܣܢܺܝܩܺܝܢ ܬܪ̈ܰܝܗܽܘܢ ܕܚܰܕ ܡܶܢ ܚܰܒܪܶܗ ܢܶܣܬܰܡܟܽܘܢ ܗܘܰܘ</l>
                <l n="262">ܗܿܰܘ ܢܶܬ݂ܚܰܪܰܪ ܘܗܳܢܳܐ ܢܼܶܕܰܥ ܚܶܠܡܶܗ ܡܰܢܽܘ</l>
                <l n="263">ܢܛܺܝܼܪ ܗ̱ܘܳܐ ܝܰܘܣܶܦ ܢܶܦܫܽܘܪ ܚܶܠܡܳܐ ܘܒܶܗ ܢܶܬ݂ܚܰܘܶܐ</l>
                <l n="264">ܕܰܒܓܶܠܝܳܢܶܗ ܬܶܪܓ݂ܫ ܡܶܨܪܶܝܢ ܡܳܐ ܕܰܡܦܰܫܶܩ</l>
                <l n="265">ܕܡܼܶܟ ܟܺܝܬ ܦܶܪܥܽܘܢ ܘܶܐܬܼܳܐ ܚܶܠܡܳܐ ܣܼܕܰܪ ܚܶܙܘܳܢܰܘ̈ܗ̱ܝ</l>
                <l n="266">ܘܥܰܒܕܶܗ ܣܢܺܝܼܩܳܐ ܥܰܠ ܦܽܘܫܳܩܳܐ ܕܠܳܐ ܝܿܳܕܰܥ ܗ̱ܘܳܐ</l>
                <l n="267">ܚܼܙܳܐ ܗ̱ܘܳܐ ܦܶܪܥܽܘܢ ܟܰܕ ܩܿܳܐܶܡ ܗ̱ܘܳܐ ܚܕܳܪ̈ܰܝ ܢܰܗܪܳܐ</l>
                <l n="268">ܘܗܳܐ ܬܰܘܪ̈ܳܬ݂ܐ ܫܒܰܥ ܛܳܒ̈ܳܬ݂ܐ ܘܫܰܡܺܝ̈ܢܳܬ݂ܐ</l>
                <l n="269">ܕܫܰܦܺܝܪ̈ܳܢ ܗܘ̈ܰܝ ܘܫܰܡܺܝ̈ܢܳܢ ܗܘ̈ܰܝ ܘܥܰܫܺܝ̈ܢܳܢ ܗܘ̈ܰܝ</l>
                <l n="270">ܘܪ̈ܳܥܝܳܢ ܬܰܡܳܢ ܒܡܰܪܓܳܐ ܕܰܚܼܙܳܐ ܥܰܠ ܓܶܢ̱ܒ ܢܰܗܪܳܐ</l>
                <l n="271">ܘܗܳܐ ܬܰܘܪ̈ܳܬ݂ܐ ܫܒܰܥ ܒܺܝ̈ܫܳܬ݂ܐ ܣܠܶܩܘ̱ ܒܳܬ݂ܰܪ̈ܗܶܝܢ</l>
                <l n="272">ܒܺܝ̈ܫܳܢ ܒܚܶܙܘܳܗܶܝܢ ܘܰܒܨܺܝܼܪ ܒܶܣܪܗܶܝܢ ܘܰܡܚܺܝ̈ܠܳܢ ܗܘ̈ܰܝ</l>
                <l n="273">ܘܶܐܟܰܠܝ̈ ܬܰܡܳܢ ܩܰܛܺܝ̈ܢܳܬ݂ܐ ܠܫܰܡܺܝ̈ܢܳܬ݂ܐ </l>
                <l n="274">ܘܶܐܬܬܥܺܝܼܪ ܦܶܪܥܽܘܢ ܟܰܕ ܡܶܣܬܰܪܰܕ ܡܶܢ ܚܶܙܘܳܢܳܐ</l>
                <l n="275">ܐܰܚܕܶܗ ܬܶܗܪܳܐ ܒܚܶܙܘܳܐ ܚܰܕܬ݂ܳܐ ܕܶܐܬ݂ܚܰܘܺܝ ܠܶܗ</l>
                <l n="276">ܘܡܶܬ݂ܕܰܡܰܪ ܗ̱ܘܳܐ ܕܡܽܘܢ ܟܰܝ ܢܶܗܘܶܐ ܒܗܿܰܘ ܓܶܠܝܳܢܳܐ </l>
                <l n="277">ܘܟܰܕ ܚܽܘܫ̈ܳܒܶܐ ܕܠܶܠܝܳܐ ܫܰܩܠܽܘܗ̱ܝ ܥܰܠ ܦܽܘܫܳܩܳܐ </l>
                <l n="278">ܒܫܶܢܬ݂ܐ ܛܒܰܥ ܗ̱ܘܳܐ ܘܚܶܠܡܳܐ ܐ̱ܚܪܺܢܳܐ ܥܼܰܠ ܢܶܦܓܰܥ ܒܶܗ</l>
                <l n="279">ܚܼܙܳܐ ܬܽܘܒ ܩܰܢܝܳܐ ܕܰܫܒܰܥ ܫܶܒܠ̈ܺܝܢ ܫܰܡܺܝ̈ܢܳܬ݂ܐ</l>
                <l n="280">ܘܬܽܘܒ ܒܳܬܰܪܗܶܝܢ ܫܒܰܥ ܣܳܠܩ̈ܳܢ ܗܘ̈ܰܝ ܩܰܛܺܝ̈ܢܳܬ݂ܐ</l>
                <l n="281">ܘܰܒܠܼܰܥ ܗܳܠܶܝܢ ܟܰܕܺܝܪ̈ܳܬ݂ܐ ܠܰܕܛܳܒ̈ܳܢ ܗܘ̈ܰܝ </l>
                <l n="282">ܘܶܐܬܬܥܺܝܼܪ ܦܶܪܥܽܘܢ ܘܗܳܐ ܚܳܠܡܳܐ ܗ̱ܘܳܐ ܘܰܐܚܕܶܗ ܬܶܗܪܳܐ</l>
                <l n="283">ܥܼܰܠ ܓܶܠܝܳܢܳܐ ܘܨܳܪ ܠܶܗ ܨܰܠܡܳܐ ܕܰܥܬܺܝ̈ܕܳܬ݂ܐ</l>
                <l n="284">ܘܠܳܐ ܐܺܝܼܬ ܗ̱ܘܳܐ ܠܶܗ ܥܰܝܢܳܐ ܕܒܿܳܚܪܳܐ ܢܰܗܺܝܪܳܐܺܝܬ݂</l>
                <l n="285">ܕܰܠܚܶܗ ܚܶܙܘܳܐ ܘܩܼܳܡ ܟܰܕ ܬܰܗܺܝܪ ܡܶܢ ܬܰܫܘܺܝܬ݂ܗ</l>
                <l n="286">ܘܥܰܠ ܦܽܘܫܳܩܳܐ ܣܢܺܝܼܩ ܗ̱ܘܳܐ ܕܢܶܫܟܰܚ ܡܶܢ ܚܰܟܺܝ̈ܡܶܐ</l>
                <l n="287">ܐܶܬ݂ܛܰܪܦܰܬ ܗܘܳܬ ܪܽܘܚܶܗ ܕܡܰܠܟܳܐ ܒܚܶܙܘܳܐ ܕܰܚܼܙܳܐ</l>
                <l n="288">ܘܰܠܚܰܪ̈ܳܫܶܐ ܟܽܠܗܽܘܢ ܟܰܢܶܫ ܢܶܓܠܽܘܢ ܚܶܠܡܶܗ</l>
                <l n="289">ܩܼܪܳܐ ܠܚܰܟܺܝ̈ܡܶܐ ܕܟ݂ܠܳܗ̇ ܕܡܶܨܪܶܝܢ ܥܰܠ ܦܽܘܫܳܩܳܐ</l>
                <l n="290">ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ</l>
                <l n="291">ܦܰܟ݂ܪܶܗ ܚܶܠܡܳܐ ܒܠܳܐ ܝܼܺܕܰܥܬ݂ܐ ܘܶܐܬܛܰܪܰܦ ܗ̱ܘܳܐ</l>
                <l n="292">ܘܰܩܼܪܳܐ ܕܬܶܫܪܶܝܘܗ̱ܝ ܚܰܪܳܫܽܘܬ݂ܐ ܘܠܳܐ ܐܶܬ݂ܡܰܨܝܰܬ݂</l>
                <l n="293">ܐ̱ܬܼܰܘ ܚܰܪ̈ܳܫܶܐ ܕܢܶܒܼܥܽܘܢ ܚܶܠܡܶܗ ܕܡܰܠܟܳܐ ܡܰܢܽܘ</l>
                <l n="294">ܘܠܳܐ ܐܶܫܟܰܚܘ ܗ̱ܘܰܘ ܥܶܠܬ݂ܗ ܕܫܰܪܒܳܐ ܐܰܘ ܦܽܘܫܳܩܶܗ</l>
                <l n="295">ܒܥܳܬ݂ܐ ܗܘܼܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ</l>
                <l n="296">ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ</l>
                <l n="297">ܒܥܳܬ݂ܐ ܗܘܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ</l>
                <l n="298">ܘܠܳܐ ܣܿܳܦܩܳܐ ܗܘܳܬ ܕܬܶܦܫܽܘܪ ܚܶܠܡܳܐ ܕܡܶܢ ܝܰܡܺܝܢܰܐ ܗ̱ܘ</l>
                <l n="299">ܐܶܫܬܰܕܰܪܘ ܗ̱ܘܰܘ ܕܰܝ̈ܘܶܐ ܕܥܶܠܬ݂ܗ ܕܚܶܠܡܳܐ ܢܶܒܼܥܽܘܢ </l>
                <l n="300">ܘܥܰܠ ܕܰܐܠܳܗܳܐ ܫܼܰܕܪܶܗ ܠܚܶܠܡܳܐ ܠܳܐ ܝܰܕܥܽܘܗ̱ܝ ܗ̱ܘܰܘ </l>
                <l n="301">ܟܣܸܶܐ ܗ̱ܘܳܐ ܐ̱ܪܳܙܳܐ ܡܶܢ ܤܳܛܳܢܳܐ ܘܡܶܢ ܫܰܡܳܫ̈ܰܘܗ̱ܝ </l>
                <l n="302">ܕܚܶܠܡܶܗ ܕܦܶܪܥܽܘܢ ܡܳܪܝܳܐ ܫܰܕܪܶܗ ܕܢܶܬ݂ܚܰܘܶܐ ܠܶܗ</l>
                <l n="303">ܡܶܢ ܐܰܠܳܗܳܐ ܢܦܼܰܩ ܓܶܠܝܳܢܳܐ ܕܫܰܪܺܝܪ̈ܳܬ݂ܐ</l>
                <l n="304">ܘܠܳܐ ܝܿܺܕܰܥ ܗ̱ܘܳܐ ܒܺܝܼܫܳܐ ܢܼܦܰܫܶܩ ܠܰܓ݂ܢܺܝ̈ܙܳܬ݂ܳܐ</l>
                <l n="305">ܚܳܒܼܰܬ ܟܽܠܳܗ̇ ܚܰܪܳܫܽܘܬ݂ܳܐ ܡܶܢ ܦܽܘܫܳܩܳܐ</l>
                <l n="306">ܕܚܶܠܡܶܗ ܕܡܰܠܟܳܐ ܓܢܺܝܼܙ ܗ̱ܘܳܐ ܡܶܢܳܗܿ ܘܠܳܐ ܐܶܫܟܰܚܬܶܗ</l>
                <l n="307">ܠܒܰܪ ܥܶܒܪ̈ܳܝܶܐ ܢܛܺܝܼܪ ܗ̱ܘܳܐ ܚܶܠܡܳܐ ܕܕܰܐܠܳܗܳܐ ܗ̱ܘܳܐ</l>
                <l n="308">ܕܡܰܠܦܳܢܽܘܬ݂ܐ ܕܡܳܪܶܗ ܢܰܣܪܰܚ ܡܳܐ ܕܰܡܦܰܫܶܩ</l>
                <l n="309">ܐܶܬ݂ܒܰܣܪܰܬ ܗܘܳܬ ܚܰܟܺܝܡܽܘܬ݂ܗܿ ܕܟ݂ܽܠܳܗ̇ ܡܶܨܪܶܝܢ</l>
                <l n="310">ܕܚܶܠܡܶܗ ܕܦܶܪܥܽܘܢ ܠܳܐ ܐܶܬ݂ܦܰܫܰܩ ܡܶܢ ܚܰܟܺܝ̈ܡܶܝܗܿ</l>
                <l n="311">ܠܳܐ ܩܪܳܝܗ̱ܝ ܩܽܘܫܬܳܐ ܠܝܰܘܣܶܦ ܢܺܐܼܬ݂ܐ ܡܶܢ ܫܽܘܪܳܝܳܐ</l>
                <l n="312">ܐܰܓܰܪ ܗ̱ܘܳܐ ܠܶܗ ܕܟ݂ܽܠ ܚܰܟܺܝ̈ܡܶܐ ܢܶܬ݂ܒܰܚܪܽܘܢ ܗ̱ܘܰܘ</l>
                <l n="313">ܟܰܣܝܶܗ ܠܫܰܪܒܶܗ ܘܠܳܐ ܝܰܗ̱ܒ ܗ̱ܘܳܐ ܠܶܗ ܕܢܶܬ݂ܚܰܘܶܐ ܠܶܗ</l>
                <l n="314">ܕܬܶܥܽܘܠ ܬܰܒܗܰܬ ܚܰܪܳܫܽܘܬ݂ܐ ܒܓ݂ܰܘ ܒܶܝܬ ܡܰܠܟܳܐ</l>
                <l n="315">ܐܶܠܽܘ ܥܰܠ ܗ̱ܘܳܐ ܢܦܰܫܶܩ ܝܰܘܣܶܦ ܡܶܢ ܫܽܘܪܳܝܳܐ</l>
                <l n="316">ܠܳܐ ܚܰܪ̈ܳܫܶܐ ܘܠܳܐ ܚܰܟܺܝ̈ܡܶܐ ܡܶܬܦܰܪܣܶܝܢ ܗ̱ܘܰܘ</l>
                <l n="317">ܐܳܡܿܪܺܝܢ ܗ̱ܘܰܘ ܓܶܝܪ ܕܶܐܠܽܘ ܝܰܘܣܶܦ ܠܳܐ ܢܦܿܰܫܶܩ ܗ̱ܘܳܐ </l>
                <l n="318">ܝܿܳܕܥܺܝܢ ܗܘܰܝܢ ܚܢܰܢ ܢܶܦܫܽܘܪ ܚܶܠܡܳܐ ܐܰܝܟ ܕܦܰܫܼܰܪ ܗܽܘ</l>
                <l n="319">ܘܡܶܛܽܠܗܳܢܳܐ ܥܕܰܡܳܐ ܕܟ݂ܽܠܗܽܘܢ ܥܰܠܼܘ ܘܰܢܦܰܩܘ̱ ܗ̱ܘܰܘ</l>
                <l n="320">ܠܳܐ ܐܶܬ݂ܡܰܠܰܠ ܫܰܪܒܶܗ ܕܰܝܘܣܶܦ ܕܰܢܦܰܫܶܩ ܗ̱ܘܳܐ</l>
                <l n="321">ܒܣܼܰܪ ܗ̱ܘܳܐ ܐܶܢܽܘܢ ܡܰܠܟܳܐ ܒܚܶܠܡܶܗ ܕܕܰܓ̈ܳܠܶܐ ܗ̱ܘܰܘ</l>
                <l n="322">ܘܟܶܢ ܐܶܪܓܰܫ ܗ̱ܘܳܐ ܗܿܰܘ ܫܰܪܺܝܪܳܐ ܕܢܺܐܼܬ݂ܶܐ ܨܶܝܕܰܘܗ̱ܝ</l>
                <l n="323">ܘܟܰܕ ܐܶܫܬܰܐܠܘ ܟܽܠܗܽܘܢ ܘܰܒܛܶܠܘ ܡܶܢ ܝܺܕܰܥܬ݂ܳܐ</l>
                <l n="324">ܫܰܩܝܳܐ ܕܡܰܠܟܳܐ ܥܰܗܕܶܗ ܠܝܰܘܣܶܦ ܘܰܠܦܽܘܫ̈ܳܩܰܘܗ̱ܝ</l>
                <l n="325">ܡܼܛܳܐ ܗ̱ܘܳܐ ܠܶܗ ܓܶܝܪ ܙܰܒܢܳܐ ܕܢܼܶܦܽܘܩ ܡܶܢ ܒܶܝܬ ܐܰܣܺܝܪ̈ܶܐ</l>
                <l n="326">ܘܰܒܬܶܕܡܽܘܪܬܳܐ ܢܶܬ݂ܥܰܠܶܐ ܗ̱ܘܳܐ ܠܪܺܝܫܳܢܽܘܬ݂ܐ</l>
                <l n="327">ܫܠܼܶܡ ܗ̱ܘܳܐ ܠܶܗ ܬܽܘܒ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ </l>
                <l n="328">ܘܛܽܘܦܣܶܗ ܕܰܒܪܳܐ ܡܶܬ݂ܗܰܦܰܟ ܗ̱ܘܳܐ ܢܚܿܰܘܶܐ ܢܰܦܫܶܗ</l>
                <l n="329">ܩܼܪܶܒ ܟܺܝܬ ܫܰܩܝܳܐ ܘܰܓܠܳܐ ܠܦܶܪܥܽܘܢ ܡܶܛܽܠ ܝܰܘܣܶܦ </l>
                <l n="330">ܘܫܼܰܕܰܪ ܡܰܠܟܳܐ ܦܬܰܚ ܠܰܛܠܺܝܼܡܳܐ ܕܢܺܐܼܬ݂ܐ ܨܶܝܕܰܘܗ̱ܝ</l>
                <l n="331">ܐܰܢ̱ܬܬ݂ܐ ܚܒܼܰܫܬܶܗ ܘܡܰܠܟܳܐ ܦܬܼܰܚ ܠܶܗ ܟܰܕ ܢܿܳܦܶܩ ܗ̱ܘܳܐ</l>
                <l n="332">ܕܢܶܬ݂ܪܰܡܪܰܡ ܗ̱ܘܳܐ ܚܠܳܦ ܡܽܘܟܳܟܶܗ ܒܶܝܬ ܡܶܨܪ̈ܳܝܶܐ</l>
                <l n="333">ܐܰܝܿܢܳܐ ܕܰܛܠܺܝܼܡ ܒܝܰܘܣܶܦ ܢܶܚܽܘܪ ܟܰܕ ܡܶܬ݂ܒܰܝܰܐ</l>
                <l n="334">ܘܰܕܠܳܐ ܪܶܛܢܳܐ ܛܠܽܘܡܝܳܐ ܢܣܼܰܝܒܰܪ ܐܶܢ ܦܳܪܽܘܫܰܐ ܗ̱ܘ</l>
                <l n="335">ܛܰܠܡܽܘܟ ܐ̱ܢܳܫܳܐ ܚܽܘܪ ܒܰܐܠܳܗܳܐ ܕܠܰܘ ܛܳܠܽܘܡܰܐ ܗ̱ܘ</l>
                <l n="336">ܘܠܳܐ ܬܶܬ݂ܦܰܪܰܣ ܬܰܘܕܰܥ ܢܰܦܫܳܟ ܕܰܛܠܺܝܼܡܳܐ ܐܰܢ̱ܬ</l>
                <l n="337">ܐܶܢ ܠܰܐܠܳܗܳܐ ܨܿܳܒܶܝܬ ܕܬܶܫܦܰܪ ܐܰܘ ܦܳܪܽܘܫܳܐ</l>
                <l n="338">ܛܠܽܘܡܝܳܐ ܕܐ̱ܢܳܫܳܐ ܡܢܳܬ݂ܳܐ ܕܫܽܘܦܪ̈ܶܐ ܣܕܰܪ ܒܰܩܢܽܘܡܳܟ </l>
                <l n="339">ܠܳܐ ܟܰܕ ܠܳܐܺܝܬ ܬܶܦܽܘܩ ܪܽܘܚܳܐ ܕܰܛܠܺܝܼܡܳܐ ܐܰܢ̱ܬ</l>
                <l n="340">ܢܶܬ݂ܟܰܦܰܪ ܠܶܗ ܫܽܘܦܪܳܐ ܡܶܢܳܟ ܗܿܰܘ ܕܰܣܒܼܰܟ ܒܳܟ݂</l>
                <l n="341">ܐܶܢ ܡܿܰܫܰܪ ܐܰܢ̱ܬ ܕܺܐܝܬ ܠܰܐܠܳܗܳܐ ܦܳܛܽܘܢܽܘܬ݂ܐ</l>
                <l n="342">ܠܡܽܘܢ ܠܳܟ ܥܰܡܠܳܐ ܕܬܶܦܽܘܩ ܪܽܘܚܳܐ ܟܰܕ ܡܶܬܛܰܠܡܰܬ</l>
                <l n="343">ܝܰܘܣܶܦ ܢܼܶܗܘܶܐ ܐܰܝܟ ܡܰܚܙܺܝܬ݂ܐ ܠܟܽܠ ܕܰܛܠܺܝܼܡܺܝܢ</l>
                <l n="344">ܘܒܶܗ ܢܶܬ݂ܒܰܝܽܐܘܢ ܡܶܢ ܨܽܘܚ̈ܝܳܬ݂ܐ ܕܰܛܠܽܘܡܰܝ̈ܗܽܘܢ</l>
                <l n="345">ܛܠܽܘܡܝܳܐ ܚܰܒܼܫܶܗ ܘܰܒܟܺܐܢܽܘܬ݂ܐ ܢܦܼܰܩ ܗ̱ܘܳܐ ܕܺܝܼܢܶܗ</l>
                <l n="346">ܕܢܺܐܼܬ݂ܐ ܢܼܶܗܘܶܐ ܡܳܪܳܐ ܠܡܶܨܪܶܝܢ ܕܰܛܠܰܡܬ݂ܗ ܗܘܳܬ݂</l>
                <l n="347">ܐܰܝܟ ܣܳܥܽܘܪܳܐ ܥܼܰܠ ܨܶܝܕ ܡܰܠܟܳܐ ܕܢܶܓ݂ܽܘܫ ܟܺܐܒܶܗ</l>
                <l n="348">ܘܰܢܩܰܪܶܒ ܠܶܗ ܥܨܳܒܳܐ ܕܚܳܫܰܚ ܠܳܗ̇ ܠܰܡܚܽܘܬ݂ܗ</l>
                <l n="349">ܕܰܐܝܟܰܢܳܐ ܥܰܠ ܘܡܳܢܰܘ ܕܶܐܡܼܰܪ ܟܰܕ ܐܶܫܬܰܐܰܠ </l>
                <l n="350">ܙܰܒܢܳܐ ܒܿܳܥܝܳܐ ܕܰܐܪܺܝܟ݂ܐܺܝܬ ܬܶܬ݂ܡܰܠܰܠ ܒܶܗ</l>
                <l n="351">ܣܺܝܡܘ̱ ܥܽܘܗܕܳܢܳܐ ܕܫܰܪܒܶܗ ܦܰܐܝܳܐ ܒܪ̈ܶܥܝܳܢܰܝܟܽܘܢ</l>
                <l n="352">ܘܶܐܢܿܳܐ ܐܶܛܽܘܪ ܘܰܥܕܳܗܿ ܕܡܶܠܬ݂ܐ ܕܠܰܐܝܟܳܐ ܕܣܶܡܟܰܬ݂</l>
                <l n="353">ܗܳܐ ܩܕܳܡ ܦܶܪܥܽܘܢ ܥܼܰܠ ܢܶܫܬܰܐܰܠ ܥܰܠ ܟܰܣܝ̈ܳܬ݂ܐ</l>
                <l n="354">ܒܪܺܝܼܟ ܕܰܓܠܼܳܐ ܠܶܗ ܐ̱ܪ̈ܳܙܰܝ ܡܰܠܟܳܐ ܘܦܽܘܫܳܩܰܝ̈ܗܽܘܢ </l>
            </div>

        </body>
    </text>
</TEI>
