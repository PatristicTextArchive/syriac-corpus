<?xml version="1.0" encoding="UTF-8"?>
<TEI xmlns="http://www.tei-c.org/ns/1.0" xml:lang="en">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/9042">Nativity 1</title>
                <title xml:lang="en" level="s" ref="http://syriaca.org/work/9041">Hymns on Nativity -
                    <foreign xml:lang="syr">ܡܕܪ̈ܫܐ ܕܒܝܬ ܝܠܕܐ</foreign></title>
                <title level="s">Digital Syriac Corpus</title>
                <author ref="http://syriaca.org/person/13">Ephrem the Syrian</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person" ref="http://syriaca.org/person.xml#ebeck">Edmund Beck</name>
                </respStmt>
                <respStmt>
                    <resp>Edited by</resp>
                    <name type="person" ref="http://syriaca.org/person.xml#jdanho"
                        >Fr. Jimmy Danho</name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref="http://syriaca.org/person.xml#moez">Michael Oez</name>
                </respStmt>
                <respStmt>
                    <resp>Vocalization added by</resp>
                    <name type="person" ref="http://syriaca.org/person.xml#jdanho"
                        >Fr. Jimmy Danho</name>
                </respStmt>
            </titleStmt>
            <editionStmt>
                <edition n="0.1"/>
                <respStmt>
                    <resp>based upon</resp>
                    <name><ptr target="#sourceDesc1"/></name>
                </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/549</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac
                        base text is in the public domain. The TEI XML edition is copyrighted by
                        James E. Walters and is released under a Creative Commons Attribution
                        4.0 International Public License (CC BY 4.0).</note></ab>
                    <ab><note>The HTML page is copyrighted by Vanderbilt University and released
                        under a under a Creative Commons Attribution 4.0 International Public
                        License (CC-BY 4.0, https://creativecommons.org/licenses/by/4.0/).
                        Attribution for reuse should follow the suggested citation and also
                        credit the copyright holder of the TEI XML edition.</note></ab>
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc xml:id="sourceDesc1">
                <biblStruct>
                    <analytic>
                        <editor>Edmund Beck</editor>
                        <title level="a">Des heiligen Ephraem des Syrers Hymnen De Nativitate (Epiphania)</title>
                    </analytic>
                    <monogr>
                        <title level="m">Corpus Scriptorum Christianorum Orientalium</title>
                        <imprint>
                            <pubPlace>Louvain</pubPlace>
                            <publisher>Secrétariat du CorpusSCO</publisher>
                            <date when="1959">1959</date>
                            <biblScope unit="volume">186</biblScope>
                        </imprint>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is a collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University.</p>
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
            <creation>
                <origDate type="composition" from="0330" to="0373">mid-4th century</origDate>
            </creation>
        </profileDesc>
        <revisionDesc status="Edited">
            <change when="2019-12-17" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="DigitalEdition">
        <body>
            <div xml:lang="syr" type="text">
<div xml:lang="syr" type="rubric">

<l>ܥܰܠ ܩܳܠܳܐ ܕܗܳܢܰܘ ܡܰܘܕ̈ܝܳܢܶܐ</l>

</div>
<div xml:lang="syr" type="section" n="1">
<head>1</head>
<l>ܗܳܢܳܐ ܝܰܘܡܳܐ ܚܰܕܺܝ ܡܳܪܝ 		ܠܡܰܠܟ̈ܶܐ ܟܳܗ̈ܢܶܐ ܘܰܢܒܺܝ̈ܶܐ </l>
<l>ܕܒܶܗ ܐܶܫܬܰܠܰܡ ܡܶܠܰܝ̈ܗܽܘܢ	 	ܘܰܗܘܰܝ̈ ܟܽܠܗܶܝܢ ܒܰܥܒܳܕܳܐ </l>

<l>[ܥܽܘܢܝܳܐ : ܠܳܟ ܫܽܘܒܚܳܐ ܒܰܪ ܒܳܪܽܘܝܰܢ ܬܰܢܺܝ]</l>

</div>
<div xml:lang="syr" type="section" n="2">
<head>2</head>
<l>ܒܬܽܘܠܬܳܐ ܓܶܝܪ ܝܰܘܡܳܢ ܝܶܠܕܰܬ 		ܠܥܰܡܰܢܽܘܐܶܝܠ ܒܶܝܬ ܠܚܶܡ</l>
<l>ܩܳܠܳܐ ܕܡܰܠܶܠ ܐܶܫܰܥܝܳܐ 		ܝܰܘܡܳܢܳܐ ܗܘܳܐ ܣܽܘܥܪܳܢܶܗ</l>

</div>
<div xml:lang="syr" type="section" n="3">
<head>3</head>
<l>ܗܳܢܳܐ ܐܶܬܺܝܠܶܕ ܬܰܡܳܢ 		ܕܒܰܟܬܳܒܳܐ ܠܥܰܡ̈ܡܶܐ ܡܳܢܶܐ </l>
<l>ܙܡܺܝܪܬܳܐ ܕܙܰܡܰܪ ܗܘܳܐ ܕܰܘܺܝܕ 		ܝܰܘܡܳܢܳܐ ܗܘܳܐ ܫܽܘܠܳܡܳܗܿ</l>

</div>
<div xml:lang="syr" type="section" n="4">
<head>4</head>
<l>ܡܶܠܬܳܐ ܕܡܰܠܶܠ ܗܘܳܐ ܡܺܝܟܳܐ 		ܝܰܘܡܳܢܳܐ ܗܘܳܬ ܒܰܥܒܳܕܳܐ </l>
<l>ܕܪܳܥܝܳܐ ܢܦܰܩ ܡܶܢ ܐܳܦܰܪܬܳܐ 		ܘܰܪܥܳܐ ܚܽܘܛܪܶܗ ܢܰܦܫ̈ܳܬܳܐ</l>

</div>
<div xml:lang="syr" type="section" n="5">
<head>5</head>
<l>ܗܳܐ ܕܚܰܕ ܟܰܘܟܒܳܐ ܡܶܢ ܝܰܥܩܽܘܒ 	ܘܩܳܡ ܪܺܫܳܐ ܡܶܢ ܐܺܝܣܪܳܐܶܝܠ</l>
<l>ܢܺܒܝܽܘܬܳܐ ܕܡܰܠܶܠ ܒܶܠܥܰܡ 		ܝܰܘܡܳܢܳܐ ܗܘܳܐ ܦܽܘܫܳܩܳܗܿ</l>

</div>
<div xml:lang="syr" type="section" n="6">
<head>6</head>
<l>ܢܚܶܬ ܗܘܳܐ ܬܽܘܒ ܢܽܘܗܪܳܐ ܟܰܣܝܳܐ 	ܘܰܕܢܰܚ ܫܽܘܦܪܶܗ ܡܶܢ ܦܰܓܪܳܐ </l>
<l>ܕܶܢܚܳܐ ܕܐܰܡܺܝܪ ܒܰܙܟܰܪܝܳܐ 		ܝܰܘܡܳܢ ܐܰܙܠܶܓ ܒܶܝܬ ܠܚܶܡ</l>

</div>
<div xml:lang="syr" type="section" n="7">
<head>7</head>
<l>ܕܢܰܚ ܠܶܗ ܢܽܘܗܪܳܐ ܕܡܰܠܟܽܘܬܳܐ 	ܒܐܳܦܰܪܬܳܐ ܩܽܘܪܝܰܬ ܡܰܠܟ̈ܶܐ </l>
<l>ܒܽܘܪܟܬܳܐ ܕܒܰܪܶܟ ܗܘܳܐ ܝܰܥܩܽܘܒ 	ܝܰܘܡܳܢܳܐ ܗܘܳܐ ܫܽܘܠܳܡܳܗܿ</l>

</div>
<div xml:lang="syr" type="section" n="8">
<head>8</head>
<l>ܐܺܝܠܳܢܳܐ ܬܽܘܒ ܕܚܰܝ̈ܶܐ 		ܣܰܒܪܳܐ ܡܰܝܬܶܐ ܠܡܳܝ̈ܽܘܬܶܐ </l>
<l>ܡܰܬܠܶܗ ܟܰܣܝܳܐ ܕܰܫܠܶܝܡܽܘܢ 		ܝܰܘܡܳܢܳܐ ܗܘܳܐ ܬܽܘܪܓܳܡܶܗ</l>

</div>
<div xml:lang="syr" type="section" n="9">
<head>9</head>
<l>ܝܰܘܡܳܢ ܐܶܬܺܝܠܶܕ ܝܰܠܕܳܐ 		ܘܰܫܡܶܗ ܐܶܬܩܪܺܝ ܕܽܘܡܳܪܳܐ </l>
<l>ܕܽܘܡܳܪܰܐ ܗ̱ܘ ܓܶܝܪ ܕܐܰܠܳܗܳܐ 		[ܕܐܰܝܟ] ܥܽܘܠܳܐ ܚܰܘܺܝ ܢܰܦܫܶܗ</l>

</div>
<div xml:lang="syr" type="section" n="10">
<head>10</head>
<l>ܒܬܽܘܠܥܳܐ ܗܽܘ ܡܰܬܰܠܬܶܗ ܗܘܳܬ 	ܪܽܘܚܳܐ ܕܡܰܘܠܕܶܗ ܕܠܳܐ ܙܽܘܘܳܓܰܐ ܗ̱ܘ</l>
<l>ܛܽܘܦܣܳܐ ܕܨܳܪܰܬ ܪܽܘܚ ܩܽܘܕܫܳܐ 	ܝܰܘܡܳܢܳܐ ܗܘܳܐ ܣܽܘܟܳܠܶܗ</l>

</div>
<div xml:lang="syr" type="section" n="11">
<head>11</head>
<l>ܣܠܶܩ ܐܰܝܟ ܥܶܩܳܪܳܐ ܩܕܳܡܰܘܗܝ 		ܥܶܩܳܪܳܐ ܕܐܰܪܥܳܐ ܨܗܺܝܬܳܐ </l>
<l>ܡܶܕܶܡ ܕܐܰܡܺܝܪ ܟܰܣܝܳܐܺܝܬ 		ܗܘܳܐ ܠܶܗ ܝܰܘܡܳܢ ܓܰܠܝܳܐܺܝܬ</l>

</div>
<div xml:lang="syr" type="section" n="12">
<head>12</head>
<l>ܕܡܰܠܟܳܐ ܟܣܶܐ ܗܘܳܐ ܒܝܺܗܽܘܕܳܐ 	ܓܢܰܒܬܶܗ ܬܳܡܳܪ ܡܶܢ ܚܰܨܶܗ</l>
<l>ܝܰܘܡܳܢܳܐ ܕܢܰܚ ܢܶܨܚܳܢܶܗ 		ܕܫܽܘܦܪܳܐ ܕܪܶܚܡܰܬ ܟܰܣܝܽܘܬܶܗ</l>

</div>
<div xml:lang="syr" type="section" n="13">
<head>13</head>
<l>ܪܥܽܘܬ ܨܶܝܕ ܒܳܥܳܙ ܢܶܦܠܰܬ ܗܘܳܬ 	ܕܣܰܡ ܚܰܝ̈ܶܐ ܚܙܳܬ ܕܰܟܣܶܐ ܒܶܗ </l>
<l>ܝܰܘܡܳܢ ܐܶܫܬܰܠܰܡ ܢܶܕܪܳܗܿ 		ܕܡܶܢ ܙܰܪܥܳܗܿ ܕܢܰܚ ܡܰܚܶܐ ܟܽܠ</l>

</div>
<div xml:lang="syr" type="section" n="14">
<head>14</head>
<l>ܐܳܕܳܡ ܐܰܪܡܺܝ ܗܘܳܐ ܚܽܘܒܠܳܐ 		ܥܰܠ ܐܰܢܬܬܳܐ ܕܡܶܢܶܗ ܢܶܦܩܰܬ</l>
<l>ܝܰܘܡܳܢܳܐ ܦܪܰܥܬܶܗ ܚܽܘܒܠܶܗ 		ܕܝܶܠܕܰܬ ܠܶܗ ܗܺܝ ܦܳܪܽܘܩܳܐ </l>

</div>
<div xml:lang="syr" type="section" n="15">
<head>15</head>
<l>ܠܚܰܘܳܐ ܝܳܠܽܘܕܬܳܐ ܝܰܠܕܳܗܿ		ܓܰܒܪܳܐ ܕܡܶܡܬܽܘܡ ܠܳܐ ܝܳܠܶܕ</l>
<l>ܟܡܳܐ ܬܶܬܗܰܝܡܰܢ ܒܰܪܬ ܚܰܘܳܐ 		ܕܠܳܐ ܓܰܒܪܳܐ ܝܰܠܕܳܐ ܝܶܠܕܰܬ </l>

</div>
<div xml:lang="syr" type="section" n="16">
<head>16</head>
<l>ܐܰܪܥܳܐ ܒܬܽܘܠܬܳܐ ܝܶܠܕܰܬ ܗܘܳܬ 	ܠܗܰܘ ܐܳܕܳܡ ܪܺܝܫܳܐ ܕܐܰܪܥܳܐ </l>
<l>ܒܬܽܘܠܬܳܐ ܝܰܘܡܳܢܳܐ ܝܶܠܕܰܬ 		ܠܐܳܕܳܡ ܪܺܝܫܳܐ ܕܰܫܡܰܝܳܐ </l>

</div>
<div xml:lang="syr" type="section" n="17">
<head>17</head>
<l>ܫܰܒܛܶܗ ܕܐܰܗܪܽܘܢ ܐܰܦܪܰܥ ܗܘܳܐ 	ܘܐܰܦܪܰܝ ܩܰܝܣܳܐ ܝܰܒܺܝܫܳܐ </l>
<l>ܐܪܳܙܶܗ ܝܰܘܡܳܢ ܐܶܬܦܰܫܰܩ 		ܕܥܽܘܒܳܐ ܒܬܽܘܠܳܐ ܕܐܰܘܠܶܕ ܗܘܳܐ</l>

</div>
<div xml:lang="syr" type="section" n="18">
<head>18</head>
<l>ܢܶܒܗܰܬ ܗܰܘ ܥܰܡܳܐ ܕܐܰܚܺܝܕ 		ܠܰܢܒܺܝ̈ܶܐ ܐܰܝܟ ܫܰܪܺܝܪ̈ܶܐ </l>
<l>ܕܐܶܠܽܘ ܠܳܐ ܐܶܬܳܐ ܦܳܪܽܘܩܰܢ 		ܐܶܬܕܰܓܰܠ ܗܘܰܝ̈ ܡܶܠܰܝ̈ܗܽܘܢ </l>

</div>
<div xml:lang="syr" type="section" n="19">
<head>19</head>
<l>ܒܪܺܝܟ ܗܽܘ ܫܰܪܺܝܪܳܐ ܕܐܶܬܳܐ 		ܡܶܢ ܠܘܳܬ ܐܰܒܳܐ ܕܰܫܪܳܪܳܐ </l>
<l>ܘܡܰܠܺܝ ܡ̈ܶܠܶܐ ܕܫܰܪܺܝܪ̈ܶܐ 		ܘܐܶܫܬܰܠܰܡ ܒܰܫܪܳܪܰܝܗܶܝܢ</l>

</div>
<div xml:lang="syr" type="section" n="20">
<head>20</head>
<l>ܡܶܢ ܒܶܝܬ ܓܰܙܳܟ ܢܰܣܪܰܚ ܡܳܪܝ 		ܡܶܢ ܣܺܝܡ̈ܳܬܳܐ ܕܰܟܬܳܒܰܝ̈ܟ </l>
<l>ܫܡܳܗ̈ܶܐ ܕܟܺܐܢ̈ܶܐ ܩܰܕܡܳܝ̈ܶܐ 		ܕܣܰܟܺܝܘ ܕܢܶܚܙܽܘܢ ܡܶܐܬܺܝܬܳܟ</l>

</div>
<div xml:lang="syr" type="section" n="21">
<head>21</head>
<l>ܫܺܝܬ ܗܰܘ ܕܰܗܘܳܐ ܚܠܳܦ ܗܳܒܶܝܠ 	ܠܰܒܪܳܐ ܩܛܺܝܠܳܐ ܚܳܐܰܪ ܗܘܳܐ </l>
<l>ܕܰܒܩܶܛܠܶܗ ܬܶܩܗܶܐ ܚܰܪܒܳܐ 		ܕܐܰܥܶܠ ܩܳܐܶܝܢ ܠܰܒܪܺܝܬܳܐ </l>

</div>
<div xml:lang="syr" type="section" n="22">
<head>22</head>
<l>ܚܙܳܐ ܢܽܘܚ ܠܰܒܢܰܝ̈ ܐܰܠܽܘܗܺܝܡ 		ܩܰܕܺܝ̈ܫܶܐ ܕܐܰܦܚܰܙܘ ܡܶܢ ܫܶܠܝ</l>
<l>ܘܣܰܟܺܝ ܠܰܒܪܳܐ ܩܰܕܺܝܫܳܐ 		ܕܐܶܬܩܰܕܰܫܘ ܒܶܗ ܙܰܢܳܝ̈ܶܐ </l>

</div>
<div xml:lang="syr" type="section" n="23">
<head>23</head>
<l>ܬܪ̈ܶܝܢ ܐܰܚܺܝ̈ܢ ܕܰܠܢܽܘܚ ܟܰܣܺܝܘ 		ܚܳܪܘ ܠܺܝܚܺܝܕܶܗ ܕܐܰܠܳܗܳܐ </l>
<l>ܕܢܺܐܬܶܐ ܢܟܰܣܶܐ ܦܽܘܪܣܳܝܶܗ 		ܕܐܳܕܳܡ ܕܰܪܘܺܝ ܒܪܳܡܽܘܬܳܐ </l>

</div>
<div xml:lang="syr" type="section" n="24">
<head>24</head>
<l>ܫܺܝܡ ܘܝܳܦܶܬ ܐܰܝܟ ܚ̈ܢܢܶܐ 		ܣܰܟܺܝܘ ܠܰܒܪܳܐ ܚܰܢܳܢܳܐ </l>
<l>ܕܢܺܐܬܶܐ ܢܚܰܪܰܪ ܗܘܳܐ ܠܟܰܢܥܰܢ 		ܡܶܢ ܥܰܒܕܽܘܬܳܐ ܕܰܚܛܺܝܬܳܐ </l>

</div>
<div xml:lang="syr" type="section" n="25">
<head>25</head>
<l>ܡܠܟܺܝܙܕܶܩ ܠܶܗ ܗܽܘ ܣܰܟܺܝ 		ܢܳܛܰܪ ܕܽܘܟܬܳܐ ܚܳܐܰܪ ܗܘܳܐ </l>
<l>ܕܢܶܚܙܶܐ ܠܡܳܪܳܗܿ ܕܟܽܘܡܪܽܘܬܳܐ 		ܕܙܽܘܦܶܗ ܚܰܘܰܪ ܒܶܪ̈ܝܳܬܳܐ </l>

</div>
<div xml:lang="syr" type="section" n="26">
<head>26</head>
<l>ܚܙܳܐ ܗܘܳܐ ܠܽܘܛ ܠܣܳܕܽܘܡܳܝ̈ܶܐ 	ܕܠܰܟܝܳܢܳܐ ܬܰܩܢܳܐ ܗܰܦܟܽܘܗܝ</l>
<l>ܠܡܳܪܶܐ ܟܝ̈ܳܢܶܐ ܚܳܐܰܪ ܗܘܳܐ 		ܕܝܰܗܒ ܩܽܘܕܫܳܐ ܕܠܳܐ ܒܰܟܝܳܢܳܐ </l>

</div>
<div xml:lang="syr" type="section" n="27">
<head>27</head>
<l>ܠܶܗ ܣܰܟܺܝ ܐܰܗܪܽܘܢ ܕܰܚܙܳܐ 		ܕܐܶܢ ܚܽܘܛܪܶܗ ܒܠܰܥ ܬܰܢܺܝ̈ܢܶܐ </l>
<l>ܨܠܺܝܒܶܗ ܒܳܠܰܥ ܬܰܢܺܝܢܳܐ 		ܕܰܒܠܰܥ ܠܐܳܕܳܡ ܘܰܠܚܰܘܳܐ </l>

</div>
<div xml:lang="syr" type="section" n="28">
<head>28</head>
<l>ܚܙܳܐ ܡܽܘܫܶܐ ܚܶܘܝܳܐ ܩܒܺܝܥܳܐ 	ܕܐܰܣܺܝ ܢܽܘܟ̈ܬܳܬ ܚܰܪ̈ܡܳܢܶܐ </l>
<l>ܘܣܰܟܺܝ ܕܢܶܚܙܶܐ ܠܗܰܘ ܕܐܰܣܺܝ 		ܡܚܽܘܬܶܗ ܕܚܶܘܝܳܐ ܩܰܕܡܳܝܳܐ </l>

</div>
<div xml:lang="syr" type="section" n="29">
<head>29</head>
<l>ܚܙܳܐ ܡܽܘܫܶܐ ܕܗܽܘ ܒܰܠܚܽܘܕܰܘܗܝ	ܩܰܒܶܠ ܙܺܝܘܳܐ ܕܐܰܠܳܗܳܐ </l>
<l>ܘܣܰܟܺܝ ܠܗܰܘ ܕܐܳܬܶܐ ܡܰܣܓܶܐ 	ܐܠܺܝܗܳܝ̈ܶܐ ܒܝܽܘܠܦܳܢܶܗ</l>

</div>
<div xml:lang="syr" type="section" n="30">
<head>30</head>
<l>ܟܳܠܳܒ ܓܳܫܽܘܫܳܐ ܛܰܥܢܶܗ 		ܠܰܣܓܽܘܠܳܐ ܒܩܽܘܦܳܐ ܘܐܶܬܳܐ </l>
<l>ܣܰܟܺܝ ܕܢܶܚܙܶܐ ܛܽܘܛܺܝܬܳܐ 		ܕܚܰܡܪܳܗܿ ܒܰܝܰܐ ܒܶܪ̈ܝܳܬܳܐ </l>

</div>
<div xml:lang="syr" type="section" n="31">
<head>31</head>
<l>ܠܶܗ ܣܰܟܺܝ ܝܶܫܽܘܥ ܒܰܪܢܽܘܢ 		ܕܰܢܨܽܘܪ ܚܰܝܠܳܐ ܕܟܽܘܢܳܝܶܗ</l>
<l>ܕܐܶܢ ܒܰܫܡܶܗ ܗܳܟܰܢ ܐܰܝܪܶܒ 		ܒܝܰܠܕܶܗ ܟܡܳܐ ܟܰܝ ܝܳܪܶܒ ܗܘܳܐ </l>

</div>
<div xml:lang="syr" type="section" n="32">
<head>32</head>
<l>ܗܰܘ ܝܶܫܽܘܥ ܕܐܰܘܣܶܦ ܘܰܩܛܰܦ 		ܘܐܰܘܒܶܠ ܥܰܡܶܗ ܡܶܢ ܦܺܐܪ̈ܶܐ </l>
<l>ܠܐܺܝܠܳܢ ܚܰܝ̈ܶܐ ܣܰܟܺܝ ܗܘܳܐ 		ܕܢܶܛܥܰܡ ܦܺܐܪܶܗ ܕܡܰܚܶܐ ܟܽܠ</l>

</div>
<div xml:lang="syr" type="section" n="33">
<head>33</head>
<l>ܪܳܚܳܒ ܠܶܗ ܗܽܘ ܚܳܪܰܬ ܗܘܳܬ 		ܕܐܶܢ ܚܽܘܛܳܐ ܕܰܙܚܽܘܪܺܝܬܳܐ </l>
<l>ܒܐܪܳܙܳܐ ܦܰܪܩܳܗܿ ܡܶܢ ܪܽܘܓܙܳܐ 		ܒܐܪܳܙܳܐ ܛܥܰܡܬܶܗ ܠܰܫܪܳܪܳܐ </l>

</div>
<div xml:lang="syr" type="section" n="34">
<head>34</head>
<l>ܠܶܗ ܐܶܬܪܰܓܪܰܓ ܐܶܠܺܝܳܐ 		ܘܰܕܠܳܐ ܚܙܳܝܗܝ ܠܰܒܪܳܐ ܒܐܰܪܥܳܐ </l>
<l>ܗܰܝܡܶܢ ܘܐܰܣܓܺܝ ܐܶܨܛܰܠܰܠ 		ܕܢܶܣܰܩ ܢܶܚܙܶܝܘܗܝ ܒܰܫܡܰܝܳܐ </l>

</div>
<div xml:lang="syr" type="section" n="35">
<head>35</head>
<l>ܠܶܗ ܚܳܪܘ ܡܽܘܫܶܐ ܘܐܶܠܺܝܳܐ 		ܡܰܟܺܝܟܳܐ ܣܠܶܩ ܡܶܢ ܥܽܘܡܩܳܐ </l>
<l>ܘܛܰܢܳܢܳܐ ܢܚܶܬ ܡܶܢ ܪܰܘܡܳܐ 		ܘܰܚܙܰܘ ܠܰܒܪܳܐ ܒܰܡܨܰܥܬܳܐ </l>

</div>
<div xml:lang="syr" type="section" n="36">
<head>36</head>
<l>ܨܳܪܘ ܗܘܰܘ ܐܪܳܙܳܐ ܕܡܶܐܬܺܝܬܶܗ 	ܗܘܳܐ ܡܽܘܫܶܐ ܛܽܘܦܣܳܐ ܠܡܺܝ̈ܬܶܐ </l>
<l>ܘܐܶܠܺܝܳܐ ܛܽܘܦܣܳܐ ܠܚܰܝ̈ܶܐ 		ܕܦܳܪ̈ܚܺܝܢ ܠܐܽܘܪܥܶܗ ܡܳܐ ܕܐܳܬܶܐ </l>

</div>
<div xml:lang="syr" type="section" n="37">
<head>37</head>
<l>ܚܠܳܦ ܡܰܘܬܳܐ ܕܰܛܥܰܡܘ ܡܺܝ̈ܬܶܐ 	ܠܗܽܘܢ ܗܽܘ ܥܳܒܶܕ ܩܰܕܡܳܝ̈ܶܐ </l>
<l>ܘܐܚܪ̈ܳܝܶܐ ܕܠܳܐ ܡܶܬܩܰܒܪ̈ܺܝܢ	 	ܒܚܰܪܬܳܐ ܠܐܽܘܪܥܶܗ ܡܶܬܚܰܛܦܺܝܢ </l>

</div>
<div xml:lang="syr" type="section" n="38">
<head>38</head>
<l>ܡܰܢܽܘ ܡܰܘܦܶܐ ܠܺܝ ܕܐܶܡܢܶܐ 		ܙܰܕܺܝܩ̈ܶܐ ܕܣܰܟܺܝܘ ܠܰܒܪܳܐ </l>
<l>ܕܡܶܢܝܳܢܗܽܘܢ ܠܳܐ ܡܶܣܬܰܝܰܟ 		ܡܶܢ ܦܽܘܡܳܐ ܕܰܡܚܺܝܠܽܘܬܰܢ</l>

</div>
<div xml:lang="syr" type="section" n="39">
<head>39</head>
<l>ܨܰܠܰܘ ܥܠܰܝ ܚܰܒܺܝ̈ܒܰܝ 		ܕܐܶܬܚܰܝܰܠ ܒܰܐܚܪܺܝܢ ܥܕܶܢ </l>
<l>ܘܐܰܣܪܰܚܘ ܬܰܘ ܒܐܚܪܺܝܢ ܫܰܪܒܳܐ	ܛܰܥܡ̈ܳܬܗܽܘܢ ܐܰܝܟ ܕܰܡܨܶܐ ܐ̱ܢܳܐ </l>

</div>
<div xml:lang="syr" type="section" n="40">
<head>40</head>
<l>ܡܰܢܽܘ ܣܳܦܶܩ ܕܰܢܫܰܒܰܚ 		ܠܰܒܪܳܐ ܕܩܽܘܫܬܳܐ ܕܰܕܢܰܚ ܠܰܢ </l>
<l>ܕܠܶܗ ܐܶܬܪܰܓܪܰܓܘ ܙܰܕܺܝܩ̈ܶܐ 		ܕܰܒܕܳܪ̈ܰܝܗܽܘܢ ܢܶܚܙܽܘܢܳܝܗܝ</l>

</div>
<div xml:lang="syr" type="section" n="41">
<head>41</head>
<l>ܐܳܕܳܡ ܠܶܗ ܗܽܘ ܣܰܟܺܝ ܗܘܳܐ 		ܕܗܽܘܝܽܘ ܡܳܪܶܗ ܕܰܟܪܽܘܒܳܐ </l>
<l>ܘܗܽܘ ܡܨܶܐ ܗܘܳܐ ܕܢܰܥܶܠ ܢܶܫܪܶܝܘܗܝ 	ܥܰܠ ܣܰܘܟܰܘ̈ܗܝ ܕܐܺܝܠܳܢ ܚܰܝ̈ܶܐ </l>

</div>
<div xml:lang="syr" type="section" n="42">
<head>42</head>
<l>ܗܳܒܶܝܠ ܠܶܗ ܗܽܘ ܐܶܬܪܰܓܪܰܓ 	ܕܰܒܝܰܘܡ̈ܳܬܶܗ ܢܺܐܬܶܐ ܗܘܳܐ </l>
<l>ܕܰܚܠܳܦ ܐܶܡܪܳܐ ܕܩܰܪܶܒ ܗܘܳܐ 		ܢܶܚܙܶܐ ܠܐܶܡܪܶܗ ܕܐܰܠܳܗܳܐ </l>

</div>
<div xml:lang="syr" type="section" n="43">
<head>43</head>
<l>ܚܰܘܳܐ ܠܶܗ ܗܽܘ ܚܳܪܰܬ ܗܘܳܬ 		ܕܦܽܘܪܣܳܝܳܐ ܕܢܶܫ̈ܶܐ ܪܰܒ ܗܽܘ </l>
<l>ܘܗܽܘ ܡܨܶܐ ܗܘܳܐ ܕܰܠܗܽܘܢ ܢܶܠܒܰܫ 	ܚܠܳܦ ܛܰܪ̈ܦܶܐ ܫܽܘܒܚܳܐ ܕܰܫܠܰܚ</l>

</div>
<div xml:lang="syr" type="section" n="44">
<head>44</head>
<l>ܡܰܓܕܠܳܐ ܕܰܒܢܰܘ ܣܰܓܺܝ̈ܶܐܐ 		ܐܪܳܙܶܗ ܠܚܰܕ ܗܽܘ ܚܳܐܰܪ ܗܘܳܐ </l>
<l>ܕܗܽܘ ܢܳܚܶܬ ܒܳܢܶܐ ܒܐܰܪܥܳܐ 		ܡܰܓܕܠܳܐ ܕܡܰܣܶܩ ܠܰܫܡܰܝܳܐ </l>

</div>
<div xml:lang="syr" type="section" n="45">
<head>45</head>
<l>ܐܳܦ ܟܽܘܝܳܠܳܐ ܕܚܰܝ̈ܘܳܬܳܐ 		ܛܽܘܦܣܳܗܿ ܠܡܳܪܰܢ ܚܳܐܰܪ ܗܘܳܐ </l>
<l>ܕܗܽܘ ܒܳܢܶܐ ܥܺܕܰܬ ܩܽܘܕܫܳܐ 		ܕܒܳܗܿ ܡܶܣܬܰܬܪ̈ܳܢ ܢܰܦܫ̈ܳܬܳܐ </l>

</div>
<div xml:lang="syr" type="section" n="46">
<head>46</head>
<l>ܒܝܰܘܡܰܝ̈ ܦܰܠܶܓ ܐܶܬܦܰܠܓܰܬ	 	ܐܰܪܥܳܐ ܠܫܰܒܥܺܝܢ ܠܶܫܳܢܺܝ̈ܢ </l>
<l>ܣܰܟܺܝ ܠܗܰܘ ܕܰܒܠܶܫܳܢ̈ܶܐ 		ܐܰܪܥܳܐ ܦܰܠܶܓ ܠܰܫܠܺܝܚܰܘ̈ܗܝ </l>

</div>
<div xml:lang="syr" type="section" n="47">
<head>47</head>
<l>ܐܰܪܥܳܐ ܕܚܰܢܩܳܗܿ ܡܳܡܽܘܠܳܐ 		ܠܡܳܪܳܗܿ ܫܰܬܩܳܗܿ ܩܳܪܶܐ ܗܘܳܐ </l>
<l>ܢܚܶܬ ܘܰܦܬܰܚ ܡܰܥܡܽܘܕܺܝܬܳܐ 		ܘܐܶܬܕܰܠܺܝܘ ܒܳܗܿ ܠܰܫܡܰܝܳܐ </l>

</div>
<div xml:lang="syr" type="section" n="48">
<head>48</head>
<l>ܫܺܝܬ ܘܐܰܢܽܘܫ ܘܩܺܝܢܳܢ 		ܒܢܰܝ̈ ܐܰܠܳܗ̈ܶܐ ܐܶܬܟܰܢܺܝܘ</l>
<l>ܠܰܒܪܳܐ ܕܐܰܠܳܗܳܐ ܣܰܟܺܝܘ	 	ܕܐܰܚ̈ܶܐ ܒܪ̈ܰܚܡܶܐ ܢܶܗܽܘܘܢ ܠܶܗ </l>

</div>
<div xml:lang="syr" type="section" n="49">
<head>49</head>
<l>ܒܨܺܝܪ ܩܰܠܺܝܠ ܕܶܝܢ ܡܶܢ ܐܰܠܦܳܐ 	ܚܝܳܐ ܡܬܽܘܫܰܠܰܚ ܕܰܫܢܰܝ̈ܳܐ </l>
<l>ܣܰܟܺܝ ܠܰܒܪܳܐ ܕܗܽܘ ܡܰܘܪܶܬ 		ܚܰܝ̈ܶܐ ܕܡܶܢ ܡܬܽܘܡ ܠܳܐ ܡܰܘܦܝ̈ܳܢ </l>

<l>50 ܗܺܝ ܛܰܝܒܽܘܬܳܐ ܚܠܳܦܰܝܗܽܘܢ 	ܒܐܪܳܙܳܐ ܟܰܣܝܳܐ ܫܶܐܠܰܬ ܗܘܳܬ</l>
<l>ܕܡܳܪܗܽܘܢ ܢܺܐܬܶܐ ܒܕܳܪ̈ܰܝܗܽܘܢ 	ܘܢܶܡܠܶܐ ܚܽܘܣܪ̈ܳܢܰܝܗܽܘܢ</l>

</div>
<div xml:lang="syr" type="section" n="51">
<head>51</head>
<l>ܪܽܘܚ ܩܽܘܕܫܳܐ ܓܶܝܪ ܗܳܝ ܕܰܒܗܽܘܢ 	ܒܪܶܢܝܳܐ ܫܶܠܝܳܐ ܚܠܳܦܰܝܗܽܘܢ </l>
<l>ܐܰܕܺܝܠܰܬ ܐܶܢܽܘܢ ܘܰܚܙܰܘ ܒܳܗܿ 		ܠܦܳܪܽܘܩܳܐ ܕܐܶܬܪܰܓܪܰܓܘ ܠܶܗ</l>

</div>
<div xml:lang="syr" type="section" n="52">
<head>52</head>
<l>ܢܰܦܫܳܐ ܕܟܺܐܢ̈ܶܐ ܪܶܓܫܰܬ ܒܶܗ 		ܒܰܒܪܳܐ ܕܐܺܝܬܰܘܗܝ ܣܰܡ ܚܰܝ̈ܶܐ </l>
<l>ܘܐܶܬܝܰܐܒܘ ܕܰܒܝܰܘ̈ܡܳܬܳܗܿ 		ܢܺܐܬܶܐ ܘܬܶܛܥܰܡ ܚܰܠܝܽܘܬܶܗ </l>

</div>
<div xml:lang="syr" type="section" n="53">
<head>53</head>
<l>ܚܢܽܘܟ ܠܶܗ ܗܽܘ ܐܶܬܪܰܓܪܰܓ ܗܘܳܐ 	ܘܰܕܠܳܐ ܚܙܳܝܗܝ ܠܰܒܪܳܐ ܒܐܰܪܥܳܐ </l>
<l>ܐܰܣܓܺܝ ܗܰܝܡܶܢ ܘܐܶܙܕܰܕܰܩ 		ܕܢܶܣܰܩ ܢܶܚܙܶܝܘܗܝ ܒܰܫܡܰܝܳܐ </l>

</div>
<div xml:lang="syr" type="section" n="54">
<head>54</head>
<l>ܡܰܢܽܘ ܕܢܶܛܠܽܘܡ ܛܰܝܒܽܘܬܳܐ 		ܕܗܳܝ ܡܰܘܗܰܒܬܳܐ ܕܩܰܕܡܳܝ̈ܶܐ </l>
<l>ܒܥܰܡܠܳܐ ܪܰܒܳܐ ܠܳܐ ܢܰܣܒܽܘܗܿ 		ܡܰܓܳܢ ܐܶܬܳܬ ܠܐܰܚܪ̈ܳܝܶܐ </l>

</div>
<div xml:lang="syr" type="section" n="55">
<head>55</head>
<l>ܠܶܗ ܗܽܘ ܚܳܐܰܪ ܗܘܳܐ ܐܳܦ ܠܡܳܟ 	ܕܢܺܐܬܶܐ ܢܒܰܝܐܶܗ ܚܰܢܳܢܳܐ </l>
<l>ܡܶܢ ܥܰܡܠܶܗ ܘܰܥܒܳܕ ܐܺܝܕ̈ܰܘܗܝ 		ܘܡܶܢ ܐܰܪܥܳܐ ܕܠܳܛܳܗܿ ܟܺܐܢܳܐ</l>

</div>
<div xml:lang="syr" type="section" n="56">
<head>56</head>
<l>ܚܙܳܐ ܕܶܝܢ ܠܳܡܳܟ ܠܢܽܘܚ ܒܪܶܗ 		ܕܐܪ̈ܳܙܰܘܗܝ ܕܰܒܪܳܐ ܨܺܝܪ̈ܺܝܢ ܒܶܗ </l>
<l>ܚܠܳܦ ܗܰܘ ܡܳܪܳܐ ܪܰܚܺܝܩܳܐ 		ܒܰܝܐܺܗ ܐܪܳܙܳܐ ܩܰܪܺܝܒܳܐ </l>

</div>
<div xml:lang="syr" type="section" n="57">
<head>57</head>
<l>ܕܢܶܚܙܶܝܘܗܝ ܐܳܦ ܢܽܘܚ ܐܶܬܪܰܓܪܰܓ 	ܕܰܛܥܶܡ ܛܰܥܡܳܐ ܕܥܽܘܕܪ̈ܳܢܰܘܗܝ</l>
<l>ܕܐܶܢ ܐܪܳܙܶܗ ܢܛܰܪ ܚܰܝ̈ܘܳܬܳܐ 		ܗܽܘ ܟܡܳܐ ܡܰܚܶܐ ܢܰܦܫ̈ܳܬܳܐ </l>

</div>
<div xml:lang="syr" type="section" n="58">
<head>58</head>
<l>ܠܶܗ ܣܰܟܺܝ ܢܽܘܚ ܕܢܰܣܺܝ 		ܕܒܶܗ ܗܽܘ ܩܳܡܰܬ ܟܘܺܝܠܳܐ </l>
<l>ܕܐܶܢ ܛܽܘܦܣܶܗ ܗܳܟܰܢ ܡܰܚܶܐ 	ܟܡܳܐ ܟܰܝ ܡܰܚܶܐ ܒܰܩܢܽܘܡܶܗ </l>

</div>
<div xml:lang="syr" type="section" n="59">
<head>59</head>
<l>ܒܪܽܘܚܳܐ ܐܰܪܓܶܫ ܐܰܒܪܳܗܳܡ 		ܕܪܰܚܺܝܩ ܗܽܘ ܝܰܠܕܶܗ ܕܰܒܪܳܐ </l>
<l>ܚܠܳܦ ܩܢܽܘܡܶܗ ܐܶܬܝܰܐܰܒ 		ܕܐܳܦܶܢ ܝܰܘܡܶܗ ܢܶܚܙܶܐ ܗܘܳܐ </l>

</div>
<div xml:lang="syr" type="section" n="60">
<head>60</head>
<l>ܕܢܶܚܙܶܝܘܗܝ ܐܺܝܣܚܳܩ ܐܶܬܪܰܓܪܰܓ 	ܕܰܛܥܶܡ ܛܰܥܡܳܐ ܕܦܽܘܪܩܳܢܳܐ </l>
<l>ܕܐܶܢ ܢܺܝܫܶܗ ܗܳܟܰܢ ܡܰܚܶܐ 		ܟܡܳܐ ܟܰܝ ܡܰܚܶܐ ܒܰܫܪܳܪܶܗ</l>

</div>
<div xml:lang="syr" type="section" n="61">
<head>61</head>
<l>ܥܺܝܪ̈ܶܐ ܝܰܘܡܳܢ ܚܳܕܶܝܢ ܗܘܰܘ 		ܕܐܶܬܳܐ ܥܺܝܪܳܐ ܕܰܢܥܺܝܪܰܢ</l>
<l>ܒܠܺܠܝܳܐ ܗܳܢܳܐ ܡܰܢ ܢܶܕܡܰܟ 		ܕܒܶܗ ܥܺܝܪܳܐ ܟܽܠܳܗܿ ܒܪܺܝܬܳܐ </l>

</div>
<div xml:lang="syr" type="section" n="62">
<head>62</head>
<l>ܕܐܰܥܶܠ ܐܳܕܳܡ ܠܰܒܪܺܝܬܳܐ 		ܫܶܢܰܬ ܡܰܘܬܳܐ ܒܰܚܛܳܗ̈ܶܐ </l>
<l>ܢܚܶܬ ܠܶܗ ܥܺܝܪܳܐ ܕܰܢܥܺܝܪܰܢ 		ܡܶܢ ܛܽܘܒܳܥܳܗܿ ܕܰܚܛܺܝܬܳܐ </l>

</div>
<div xml:lang="syr" type="section" n="63">
<head>63</head>
<l>ܠܳܐ ܢܶܫܗܰܪ ܐܰܝܟ ܥܳܠܽܘ̈ܒܶܐ 		ܕܰܒܟܶܣܦܳܐ ܕܐܰܘܙܶܦܘ ܪ̈ܶܢܝܰܢ </l>
<l>ܕܰܒܠܠܺܝܳܐ ܥܺܝܪ̈ܺܝܢ ܣܰܓܺܝ 		ܠܡܶܚܫܰܒ ܩܰܪܢܳܐ ܘܪܒܺܝܬܳܐ </l>

</div>
<div xml:lang="syr" type="section" n="64">
<head>64</head>
<l>ܥܺܝܪ ܘܰܡܗܰܘܰܢ ܓܰܢܳܒܳܐ 		ܕܫܶܢܬܶܗ ܒܐܰܪܥܳܐ ܚܦܰܪ ܛܰܡܪܳܗܿ</l>
<l>ܥܺܝܪܽܘܬܶܗ ܟܽܠܳܗܿ ܗܳܕܳܐ ܗ̱ܝ 		ܕܳܥܽܘܬܳܐ ܠܕܰܡ̈ܟܶܐ ܢܰܣܓܶܐ </l>

</div>
<div xml:lang="syr" type="section" n="65">
<head>65</head>
<l>ܫܳܗܰܪ ܗܽܘ ܐܳܦ ܐܳܣܽܘܛܳܐ 		ܕܐܶܟܰܠ ܐܰܣܓܺܝ ܘܐܶܬܩܰܠܺܝ</l>
<l>ܗܘܳܐ ܠܶܗ ܫܰܗܪܶܗ ܫܽܘܢܳܩܶܗ 		ܕܠܳܐ ܐܶܣܬܰܝܒܰܪ ܒܰܡܫܽܘܚܬܳܐ </l>

</div>
<div xml:lang="syr" type="section" n="66">
<head>66</head>
<l>ܫܳܗܰܪ ܗܽܘ ܐܳܦ ܬܰܓܳܪܳܐ 		ܒܠܺܠܝܳܐ ܡܰܠܐܶܐ ܨܶܒ̈ܥܳܬܶܗ</l>
<l>ܕܢܶܚܫܽܘܒ ܡܢܝܶܗ ܟܡܳܐ ܐܶܬܳܐ 	ܘܐܶܢ ܥܳܦ ܘܬܠܳܬ ܫܳܡܽܘܢܶܗ</l>

</div>
<div xml:lang="syr" type="section" n="67">
<head>67</head>
<l>ܫܳܗܰܪ ܗܽܘ ܐܳܦ ܥܰܬܺܝܪܳܐ	 	ܕܪܰܕܦܳܗܿ ܠܫܶܢܬܶܗ ܡܳܡܽܘܢܳܐ </l>
<l>ܟܰܠܒܰܘ̈ܗܝ ܕܳܡ̈ܟܺܝܢ ܘܗܽܘ ܢܳܛܰܪ 		ܣܺܝ̈ܡܳܬܶܗ ܡܶܢ ܓܰܢܳܒ̈ܶܐ </l>

</div>
<div xml:lang="syr" type="section" n="68">
<head>68</head>
<l>ܫܳܗܰܪ ܗܽܘ ܐܳܦ ܝܳܨܽܘܦܳܐ 		ܕܫܶܢܬܶܗ ܒܨܶܦܬܶܗ ܐܶܬܒܰܠܥܰܬ </l>
<l>ܕܩܶܨܶܗ ܩܳܐܶܡ ܠܐܶܣܳܕܰܘ̈ܗܝ 		ܘܫܳܗܰܪ ܝܺܨܺܝܦ ܕܰܫܢܰܝ̈ܳܐ </l>

</div>
<div xml:lang="syr" type="section" n="69">
<head>69</head>
<l>ܣܛܢܳܐ ܗܽܘ ܡܰܠܶܦ ܐܰܚܰܝ̈ 		ܥܺܝܪܽܘܬܳܐ ܚܠܳܦ ܥܺܝܪܽܘܬܳܐ </l>
<l>ܕܢܶܗܘܶܐ ܕܰܡ̈ܟܶܐ ܠܛܳܒ̈ܳܬܳܐ 		ܫܰܗܪ̈ܶܐ ܘܥܺܝܪ̈ܶܐ ܠܣܰܢܝ̈ܳܬܳܐ </l>

</div>
<div xml:lang="syr" type="section" n="70">
<head>70</head>
<l>ܐܳܦ ܐܺܝܗܽܘܕܳܐ ܐܣܟܰܪܝܽܘܛܳܐ 	ܠܠܺܝܳܐ ܟܽܠܶܗ ܫܳܗܰܪ ܗܘܳܐ </l>
<l>ܘܙܰܒܶܢ ܗܘܳܐ ܕܶܡ ܙܰܕܺܝܩܳܐ 		ܕܙܰܒܢܳܗܿ ܗܘܳܐ ܠܟܽܠܳܗܿ ܒܪܺܝܬܳܐ </l>

</div>
<div xml:lang="syr" type="section" n="71">
<head>71</head>
<l>ܒܰܪ ܚܶܫܽܘܟܳܐ ܠܒܶܫ ܚܶܫܽܘܟܳܐ 		ܕܰܫܠܰܚ ܘܰܫܕܳܐ ܢܰܗܺܝܪܳܐ </l>
<l>ܘܰܠܗܰܘ ܒܳܪܽܘܝܶܗ ܕܟܶܣܦܳܐ 		ܒܟܶܣܦܳܐ ܙܰܒܶܢ ܓܰܢܳܒܳܐ </l>

</div>
<div xml:lang="syr" type="section" n="72">
<head>72</head>
<l>ܐܳܦ ܦܪ̈ܺܝܫܶܐ ܒܢܰܝ̈ ܚܶܫܽܘܟܳܐ 		ܠܠܺܝܳܐ ܟܽܠܶܗ ܥܺܝܪ̈ܺܝܢ ܗܘܰܘ </l>
<l>ܫܗܰܪܘ ܚܶܫܽܘ̈ܟܶܐ ܕܰܢܚܰܦܽܘܢ 		ܢܽܘܗܪܳܐ ܕܠܳܐ ܡܨܶܐ ܡܶܣܬܰܝܰܟ </l>

</div>
<div xml:lang="syr" type="section" n="73">
<head>73</head>
<l>ܫܗܰܪܘ ܐܰܢܬܽܘܢ ܐܰܝܟ ܢܰܗܺܝܪ̈ܶܐ 	ܒܗܳܢܳܐ ܠܠܺܝܳܐ ܢܰܗܺܝܪܳܐ </l>
<l>ܕܐܳܦܶܢ ܓܰܘܢܶܗ ܐܽܘܟܳܡܰܐ ܗ̱ܘ 	ܐܶܠܳܐ ܒܚܰܝܠܶܗ ܢܰܨܺܝܚ ܗܽܘ </l>

</div>
<div xml:lang="syr" type="section" n="74">
<head>74</head>
<l>ܐܰܝܢܳܐ ܓܶܝܪ ܕܐܰܝܟ ܢܰܨܺܝܚܳܐ 	ܥܺܝܪ ܘܰܡܨܰܠܶܐ ܒܚܶܫܽܘܟܳܐ </l>
<l>ܒܓܰܘ ܗܰܘ ܚܶܫܽܘܟܳܐ ܓܰܠܝܳܐ 		ܢܰܗܺܝܪܳܐ ܟܰܣܝܳܐ ܡܥܰܛܰܦ</l>

<l>75 ܣܰܢܝܳܐ ܕܩܳܐܶܡ ܒܐܺܝܡܳܡܳܐ 	ܕܽܘܒܳܪܶܗ ܕܒܰܪ ܚܶܫܽܘܟܰܐ ܗ̱ܘ</l>
<l>ܕܐܳܦܶܢ ܢܽܘܗܪܳܐ ܠܒܺܝܫ ܡܶܢ ܒܰܪ 	ܟܒܶܝܢ ܗܽܘ ܡܶܢ ܓܰܘ ܚܶܫܽܘܟܳܐ </l>

</div>
<div xml:lang="syr" type="section" n="76">
<head>76</head>
<l>ܠܳܐ ܟܺܝܬ ܢܶܛܥܰܡ ܚܰܒܺܝܒܰܝ̈ 		ܒܗܳܕܶܐ ܕܰܡܥܳܪ ܥܺܝܪ̈ܺܝܢ ܚܢܰܢ</l>
<l>ܕܐܰܝܢܳܐ ܕܐܰܝܟ ܙܶܕܩܶܗ ܠܳܐ ܥܺܝܪ 	ܥܺܝܪܽܘܬܶܗ ܕܰܕܠܳܐ ܒܙܶܕܩܳܐ ܗ̱ܝ</l>

</div>
<div xml:lang="syr" type="section" n="77">
<head>77</head>
<l>ܐܰܝܢܳܐ ܕܠܳܐ ܥܺܝܪ ܙܰܗܝܳܐܺܝܬ 		ܗܺܝ ܥܺܝܪܽܘܬܶܗ ܕܰܡܟܽܘܬܳܐ ܗ̱ܝ</l>
<l>ܘܐܰܝܢܳܐ ܕܠܳܐ ܥܺܝܪ ܕܰܟܝܳܐܺܝܬ 		ܘܐܳܦ ܫܰܗܪܶܗ ܣܰܩܽܘܒܠܰܐ ܗ̱ܘ ܠܶܗ </l>

</div>
<div xml:lang="syr" type="section" n="78">
<head>78</head>
<l>ܐܳܦ ܗܽܘ ܫܰܗܪܶܗ ܕܰܚܣܳܡܳܐ 		ܡܠܽܘܐܰܐ ܗ̱ܘ ܕܰܡܠܶܐ ܚܽܘܣܪܳܢܳܐ </l>
<l>ܘܗܺܝ ܥܺܝܪܽܘܬܶܗ ܬܶܐܓܽܘܪܬܳܐ ܗ̱ܝ 	ܕܡܰܠܝܳܐ ܒܶܙܚܳܐ ܘܡܽܘܝܳܩܳܐ </l>

</div>
<div xml:lang="syr" type="section" n="79">
<head>79</head>
<l>ܚܰܡܬܳܢܳܐ ܐܶܢܗܽܘ ܕܫܳܗܰܪ 		ܕܠܺܝܚ ܗܽܘ ܫܰܗܪܶܗ ܡܶܢ ܚܶܡܬܳܐ </l>
<l>ܘܰܗܘܳܬ ܠܳܗܿ ܗܺܝ ܥܺܝܪܽܘܬܶܗ 		ܡܰܠܝܳܐ ܪܽܘܓܙܳܐ ܘܠܰܘ̈ܛܳܬܳܐ </l>

</div>
<div xml:lang="syr" type="section" n="80">
<head>80</head>
<l>ܡܰܠܳܠܳܐ ܐܶܢ ܗܽܘ ܕܫܳܗܰܪ 		ܗܘܳܐ ܠܶܗ ܦܽܘܡܶܗ ܡܰܥܒܰܪܬܳܐ </l>
<l>ܕܰܠܚܰܪ̈ܒܳܬܳܐ ܟܰܫܺܝܪܰܐ ܗ̱ܘ 		ܘܠܰܨ̈ܠܰܘܳܬܳܐ ܡܰܐܺܝܢܳܐ </l>

</div>
<div xml:lang="syr" type="section" n="81">
<head>81</head>
<l>ܦܳܪܽܘܫܳܐ ܐܶܢ ܗܽܘ ܕܫܳܗܰܪ 		ܚܕܳܐ ܡܶܢ ܬܰܪ̈ܬܶܝܢ ܓܳܒܶܐ ܠܶܗ </l>
<l>ܐܰܘ ܢܶܕܡܰܟ ܒܰܣܺܝܡܳܐܺܝܬ 		ܐܰܘ ܢܶܫܗܰܪ ܙܰܕܺܝܩܳܐܺܝܬ</l>

</div>
<div xml:lang="syr" type="section" n="82">
<head>82</head>
<l>ܠܠܺܝܰܐ ܗ̱ܘ ܫܰܦܝܳܐ ܕܰܕܢܰܚ ܒܶܗ 		ܫܰܦܝܳܐ ܕܐܶܬܳܐ ܕܰܢܫܰܦܝܰܢ </l>
<l>ܠܳܐ ܢܶܥܽܘܠ ܥܰܠ ܥܺܝܪܽܘܬܰܢ 		ܡܶܕܶܡ ܕܰܡܨܶܐ ܕܳܠܰܚ ܠܳܗܿ</l>

</div>
<div xml:lang="syr" type="section" n="83">
<head>83</head>
<l>ܫܒܺܝܠܳܐ ܕܐܶܕܢܳܐ ܢܶܫܬܰܦܶܐ 		ܚܝܳܪܳܐ ܕܥܰܝܢܳܐ ܢܶܬܢܰܟܰܦ</l>
<l>ܪܶܢܝܶܗ ܕܠܶܒܳܐ ܢܶܬܩܰܕܰܫ 		ܡܰܡܠܠܶܗ ܕܦܽܘܡܳܐ ܢܶܨܛܰܠܰܠ</l>

</div>
<div xml:lang="syr" type="section" n="84">
<head>84</head>
<l>ܡܰܪܝܰܡ ܝܰܘܡܳܢ ܛܶܡܪܰܬ ܒܰܢ 		ܚܡܺܝܪܳܐ ܡܶܢ ܒܶܝܬ ܐܰܒܪܳܗܳܡ </l>
<l>ܢܶܪܚܰܡ ܗܳܟܺܝܠ ܡܶܣܟܺܢ̈ܶܐ 		ܐܰܝܟ ܐܰܒܪܳܗܳܡ ܠܰܣܢܺܝ̈ܩܶܐ </l>

</div>
<div xml:lang="syr" type="section" n="85">
<head>85</head>
<l>ܡܣܳܬܳܐ ܝܰܘܡܳܢ ܢܶܦܠܰܬ ܒܰܢ 		ܡܶܢ ܒܶܝܬ ܕܰܘܺܝܕ ܚܰܢܳܢܳܐ </l>
<l>ܢܶܪܚܰܡ ܐܢܳܫ ܥܰܠ ܪܳܕܽܘܦܶܗ 		ܐܰܝܟ ܒܰܪ ܐܺܝܫܰܝ ܥܰܠ ܫܳܐܽܘܠ</l>

</div>
<div xml:lang="syr" type="section" n="86">
<head>86</head>
<l>ܡܶܠܚܳܐ ܚܠܺܝܬܳܐ ܕܰܢܒܺܝ̈ܶܐ 		ܒܥܰܡ̈ܡܶܐ ܝܰܘܡܳܢܳܐ ܐܶܬܒܰܕܪܰܬ</l>
<l>ܢܶܩܢܶܐ ܒܳܗܿ ܛܰܥܡܳܐ ܚܰܕܬܳܐ 		ܕܰܦܟܶܗ ܒܳܗܿ ܥܰܡܳܐ ܩܰܕܡܳܐ </l>

</div>
<div xml:lang="syr" type="section" n="87">
<head>87</head>
<l>ܒܗܳܢܳܐ ܝܰܘܡܳܐ ܕܦܽܘܪܩܳܢܳܐ 		ܢܡܰܠܶܠ ܡܰܡܠܠܳܐ ܕܦܽܘܪܫܳܢܳܐ </l>
<l>ܠܳܐ ܢܡܰܠܶܠ ܝܰܬܺܝܪ̈ܳܬܳܐ 		ܕܠܳܐ ܢܶܗܘܶܐ ܠܶܗ ܝܰܬܺܝܪ̈ܶܐ </l>

</div>
<div xml:lang="syr" type="section" n="88">
<head>88</head>
<l>ܗܳܢܰܘ ܠܠܺܝܳܐ ܕܬܰܪܥܽܘܬܳܐ 		ܠܳܐ ܢܗܶܐ ܒܶܗ ܕܪܰܓܺܝܙ ܘܰܟܡܺܝܪ</l>
<l>ܒܗܳܢܳܐ ܠܠܺܝܳܐ ܡܫܰܝܶܢ ܟܽܠ 		ܠܳܐ ܢܗܶܐ ܒܶܗ ܕܰܠܚܺܝܡ ܘܰܫܓܺܝܫ</l>

</div>
<div xml:lang="syr" type="section" n="89">
<head>89</head>
<l>ܗܳܢܰܘ ܠܠܺܝܶܗ ܕܒܰܣܺܝܡܳܐ 		ܠܳܐ ܢܗܶܐ ܒܶܗ ܕܡܰܪܺܝܪ ܘܰܩܫܶܐ </l>
<l>ܒܗܳܢܳܐ ܠܺܠܝܶܗ ܡܫܰܝܶܢ ܟܽܠ 		ܠܳܐ ܢܗܶܐ ܒܶܗ ܕܰܠܚܺܝܡ ܘܰܫܓܺܝܫ</l>

</div>
<div xml:lang="syr" type="section" n="90">
<head>90</head>
<l>ܒܗܳܢܳܐ ܝܰܘܡܳܐ ܕܫܽܘܒܩܳܢܳܐ 		ܠܳܐ ܢܶܬܒܰܥ ܒܶܗ ܣܰܟܠܽܘܬܳܐ </l>
<l>ܒܗܳܢܳܐ ܝܰܘܡܳܐ ܕܚܰܕ̈ܘܳܬܳܐ 		ܠܳܐ ܢܦܰܠܶܓ ܒܶܗ ܥܳܩ̈ܳܬܳܐ </l>

</div>
<div xml:lang="syr" type="section" n="91">
<head>91</head>
<l>ܒܗܳܢܳܐ ܝܰܘܡܳܐ ܒܰܣܺܝܡܳܐ 		ܠܳܐ ܢܶܗܘܶܐ ܒܶܗ ܥܰܙܺܝ̈ܙܶܐ </l>
<l>ܒܗܳܢܳܐ ܝܰܘܡܳܐ ܢܝܳܚܳܐ 		ܠܳܐ ܢܶܗܘܶܐ ܒܶܗ ܚܶܡ̈ܬܳܢܶܐ </l>

</div>
<div xml:lang="syr" type="section" n="92">
<head>92</head>
<l>ܒܗܳܢܳܐ ܝܰܘܡܳܐ ܕܐܶܬܳܐ ܒܶܗ 		ܐܰܠܳܗܳܐ ܨܶܝܕ ܚܰܛܳܝ̈ܶܐ </l>
<l>ܠܳܐ ܢܶܫܬܰܥܠܶܐ ܒܪܶܥܝܳܢܶܗ 		ܙܰܕܺܝܩܳܐ ܥܰܠ ܚܰܛܳܝܳܐ </l>

</div>
<div xml:lang="syr" type="section" n="93">
<head>93</head>
<l>ܒܗܳܢܳܐ ܝܰܘܡܳܐ ܕܐܶܬܳܐ ܒܶܗ 		ܡܳܪܳܐ ܕܟܽܠܳܐ ܨܶܝܕ ܥܰܒ̈ܕܶܐ </l>
<l>ܢܶܬܪܰܟܢܽܘܢ ܐܳܦ ܡܳܪ̈ܰܝܳܐ 		ܨܶܝܕ ܥܒܳܕ̈ܰܝܗܽܘܢ ܚܽܘܒܳܐܺܝܬ </l>

</div>
<div xml:lang="syr" type="section" n="94">
<head>94</head>
<l>ܒܗܳܢܳܐ ܝܰܘܡܳܐ ܕܐܶܬܡܰܣܟܰܢ 		ܥܰܬܺܝܪܳܐ ܡܶܛܽܠܳܬܰܢ</l>
<l>ܢܫܰܘܬܶܦ ܒܶܗ ܐܳܦ ܥܰܬܺܝܪܳܐ 		ܠܡܶܣܟܺܢܳܐ ܥܰܠ ܦܳܬܽܘܪܶܗ </l>

</div>
<div xml:lang="syr" type="section" n="95">
<head>95</head>
<l>ܒܗܳܢܳܐ ܝܰܘܡܳܐ ܢܶܦܩܰܬ ܠܰܢ 		ܡܰܘܗܰܒܬܳܐ ܟܰܕܠܳܐ ܫܰܐܶܠܢܶܝܗܿ</l>
<l>ܚܢܰܢ ܕܶܝܢ ܢܶܬܶܠ ܙܶܕܩ̈ܳܬܳܐ 		ܠܰܕܩܳܥܶܝܢ ܘܒܳܥܶܝܢ ܡܶܢܰܢ</l>

</div>
<div xml:lang="syr" type="section" n="96">
<head>96</head>
<l>ܗܳܢܰܘ ܝܰܘܡܳܐ ܕܰܦܬܰܚ ܠܰܢ 		ܬܪܰܥ ܪܰܘܡܳܐ ܠܰܨ̈ܠܰܘܳܬܰܢ </l>
<l>ܐܳܦ ܚܢܰܢ ܢܶܦܬܰܚ ܬܰܪ̈ܥܶܐ 		ܠܒܰܥܳܝ̈ܶܐ ܕܐܰܣܟܶܠܘ ܘܰܒܥܰܘ</l>

</div>
<div xml:lang="syr" type="section" n="97">
<head>97</head>
<l>ܗܰܘ ܡܳܪܶܐ ܟܝܳܢ̈ܶܐ ܝܰܘܡܳܢ 		ܕܠܳܐ ܒܰܟܝܳܢܶܗ ܐܶܬܚܰܠܰܦ</l>
<l>[ܠܐ] ܗܘܳܬ ܥܶܛܠܳܐ ܕܐܳܦ ܚܢܰܢ 	ܨܶܒܝܳܢܰܢ ܒܺܝܫܳܐ ܢܶܗܦܽܘܟ</l>

</div>
<div xml:lang="syr" type="section" n="98">
<head>98</head>
<l>ܐܰܣܺܝܪ ܗܽܘ ܦܰܓܪܳܐ ܒܰܟܝܳܢܶܗ 		ܕܠܳܐ ܡܨܶܐ ܝܳܪܶܒ ܐܰܘ ܙܳܥܰܪ </l>
<l>ܡܫܰܠܶܛ ܗܽܘ ܕܶܝܢ ܨܶܒܝܳܢܳܐ 		ܕܰܒܟܽܠ ܡܽܘܫ̈ܚܳܢ ܢܶܬܪܰܒܶܐ </l>

</div>
<div xml:lang="syr" type="section" n="99">
<head>99</head>
<l>ܝܰܘܡܳܢܳܐ ܛܶܒܥܰܬ ܢܰܦܫܳܗܿ		ܐܰܠܳܗܽܘܬܳܐ ܒܐܢܳܫܽܘܬܳܐ </l>
<l>ܕܬܶܨܛܰܒܰܬ ܐܳܦ ܐܢܳܫܽܘܬܳܐ 		ܒܓܰܘ ܛܰܒܥܳܗܿ ܕܐܰܠܳܗܽܘܬܳܐ </l>
</div>
                <div xml:lang="syr" type="rubric">          
<l>ܫܠܶܡ</l>

</div>
            </div>
        </body>
    </text>
</TEI>
