<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8616">On Joseph (Memra
                    7) - <foreign xml:lang="syr">ܡܺܐܡܪܳܐ ܕܫܰܒܥܳܐ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on
                    Joseph</title>
                <title level="s">The Oxford-BYU Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/115</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </license>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and released under a under a Creative Commons Attribution 4.0 International Public License (CC BY 4.0). The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <msDesc>
                    <msIdentifier>
                        <settlement>Vatican City</settlement>
                        <repository>Vatican Library</repository>
                        <idno type="shelfmark">Syr. 117</idno>
                        <altIdentifier>
                            <idno>Vat. sir. 117</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2294</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-04" who="http://syriaca.org/person.xml#jwalters">Edited text
                structure</change>
            <change when="2017-04-23" who="http://syriaca.org/person.xml#jwalters">Created:
                file</change>

        </revisionDesc>
    </teiHeader>
    <text>
        <body>
            <div type="title">
                <ab xml:lang="syr">ܡܺܐܡܪܳܐ ܕܫܰܒܥܳܐ ܕܥܰܠ ܝܰܘܣܶܦ</ab>
            </div>
            <div type="rubric" xml:lang="syr">
                <l>ܡܺܐܡܪܳܐ ܕܫܰܒܥܳܐ ܕܥܰܠ ܝܰܘܣܶܦ</l>
                <l>ܕܩܰܕܺܝܫܳܐ ܡܳܪܝ̱ ܝܰܥܩܽܘܒ</l>
                <l>ܟܰܕ ܢܦܰܩ ܡܶܢ ܒܶܝܬ ܐܰܣܺܝܪ̈ܶܐ ܘܥܰܠ ܩܕܳܡ ܦܶܪܥܽܘܢ ܘܦܰܫܶܩ ܠܶܗ ܚܶܠܡ̈ܶܐ ܕܰܚܙܳܐ</l>
            </div>
            <div type="text" xml:lang="syr">
                <l n="1">ܐ̱ܪ̈ܳܙܰܝ ܡܳܪܰܢ ܐܽܘܪܚܳܐ ܕܪܰܫܘ̱ ܠܺܝ ܒܶܝܬ ܩܶܪ̈ܝܳܢܶܐ</l>
                <l n="2">ܕܰܒܗܽܘܢ ܐܶܪܕܶܐ ܠܘܰܥܕܳܐ ܕܡܶܠܬ݂ܶܗ ܕܺܝܼܚܺܝܕܳܝܳܐ</l>
                <l n="3">ܒܶܗ ܗܽܘ ܒܰܒܪܳܐ ܟܬ݂ܺܝܼܒܺܝܢ ܣܶܦܪ̈ܶܐ ܕܰܢܒܺܝܽܘܬ݂ܐ</l>
                <l n="4">ܘܠܳܐ ܐܺܝܬ ܕܰܦܳܐ ܕܠܳܐ ܛܥܺܝܼܢ ܨܰܠܡܶܗ ܒܶܝܬ ܩܶܪ̈ܳܝܢܶܐ</l>
                <l n="5">ܗܽܘܝܽܘ ܥܶܠܬ݂ܐ ܕܟ݂ܽܠ ܓܶܠܝܳܢ̈ܶܐ ܕܫܰܪܺܝܪ̈ܳܬ݂ܐ</l>
                <l n="6">ܘܟܽܠܡܳܐ ܕܺܐܝܬ݂ܘܗ̱ܝ ܡܶܢܶܗ ܘܰܠܒܰܪ ܕܰܓܳܠܽܘܬ݂ܐ ܗ̱ܝ</l>
                <l n="7">ܗܽܘ ܠܰܢܒܺܝ̈ܶܐ ܝܰܗ̱ܒ ܕܰܢܩܽܘܡܽܘܢ ܥܰܠ ܟܰܣܝ̈ܳܬ݂ܐ</l>
                <l n="8">ܘܰܠܚܰܙܳܝ̈ܶܐ ܗܽܘܼ ܓܿܳܠܶܐ ܗ̱ܘܳܐ ܥܰܡܺܝ̈ܩܳܬ݂ܐ</l>
                <l n="9">ܗܽܘܼ ܦܳܩܶܕ ܗ̱ܘܳܐ ܦܫܳܪܳܐ ܠܚܶܠ̈ܡܶܐ ܡܶܢ ܒܶܝܬ ܐܰܒܳܐ</l>
                <l n="10">ܘܰܒܒܽܘܝܳܢܳܐ ܠܣܰܟ݂ܽܘ̈ܠܬ݂ܳܢܶܐ ܗܽܘܼ ܡܰܥܬܰܪ ܗ̱ܘܳܐ</l>
                <l n="11">ܗܽܘܝܽܘ ܫܪܳܪܳܐ ܘܟ݂ܽܠ ܡܳܐ ܕܫܰܪܺܝܪ ܒܶܗ ܐܶܬ݂ܡܰܠܰܠ</l>
                <l n="12">ܘܶܐܢ ܐܺܝܬ ܡܶܠܬ݂ܳܐ ܕܒܶܗ ܠܳܐ ܢܶܦܼܩܰܬ ܡܶܢ ܕܰܓܠܳܐ ܗ̱ܝ</l>
                <l n="13">ܗܽܘ ܚܰܟܶܡ ܗ̱ܘܳܐ ܠܝܰܘܣܶܦ ܥܰܒܕܶܗ ܒܶܝܬ ܡܶܨܪ̈ܳܝܶܐ </l>
                <l n="14">ܘܡܶܢܶܗ ܩܰܒܶܠ ܢܰܗܺܝܪܽܘܬ݂ܐ ܕܥܰܠ ܓܶܠܝܳܢ̈ܶܐ</l>
                <l n="15">ܒܶܗ ܓܶܝܪ ܨܺܝܼܪ ܗ̱ܘܳܐ ܐܳܦ ܣܳܗܕܽܘܬ݂ܶܗ ܒܶܗ ܣܺܝܼܡܳܐ ܗܘܳܬ݂</l>
                <l n="16">ܒܰܕܓ݂ܽܘܢ ܟܰܒܼܫܶܗ ܠܟ݂ܽܠܶܗ ܐܰܬ݂ܪܳܐ ܒܚܰܟܺܝܡܽܘܬ݂ܗ</l>
                <l n="17">ܐܶܠܽܘ ܠܳܐ ܓܶܝܪ ܨܽܘܪܬܳܐ ܕܡܳܪܶܗ ܫܩܼܺܝܠ ܗ̱ܘܳܐ ܝܰܘܣܶܦ </l>
                <l n="18">ܠܳܐ ܐܶܫܼܬܰܠܰܛ ܥܰܠ ܟܰܣܝ̈ܳܬ݂ܐ ܘܥܰܠ ܓܰܠܝ̈ܳܬ݂ܐ</l>
                <l n="19">ܦܓܰܥܘ ܒܶܗ ܚܶܠ̈ܡܶܐ ܘܦܰܫܶܩܘ̱ ܐܶܢܽܘܢ ܢܰܗܺܝܪܳܐܺܝܬ݂</l>
                <l n="20">ܩܺܐܪ̈ܣܶܐ ܫܓܺܝܫ̈ܶܐ ܘܰܥܒܼܰܪ ܐܶܢܽܘܢ ܒܰܣܺܝܡܳܐܺܝܬ݂</l>
                <l n="21">ܫܰܠܽܝܛܽܘܬ݂ܐ ܘܶܐܬ݂ܕܰܒܰܪ ܒܳܗ̇ ܚܰܟܺܝܡܳܐܺܝܬ݂</l>
                <l n="22">ܕܰܒܟ݂ܽܠ ܥܶܠ̈ܠܳܢ ܨܽܘܪܬܶܗ ܕܰܒܪܳܐ ܒܶܗ ܬܺܐܪܰܒ ܗܘܳܬ݂</l>
                <l n="23">ܟܰܒܫܳܗܿ ܠܰܐܪܥܳܐ ܘܰܒܟܰܣܝ̈ܳܬ݂ܐ ܘܰܒܓܰܠܝ̈ܳܬ݂ܐ</l>
                <l n="24">ܕܢܺܝܫܶܗ ܕܡܰܠܟܳܐ ܡܶܬ݂ܚܰܘܶܐ ܗ̱ܘܳܐ ܒܚܰܟܺܝܡܽܘܬ݂ܗ</l>
                <l n="25">ܚܶܠܡ̈ܶܐ ܠܽܘܩܕܰܡ ܐܶܫܬܰܥܒܰܕܘ ܠܶܗ ܘܗܳܝ ܕܶܝܢ ܐ̱ܢܳܫ̈ܳܐ</l>
                <l n="26">ܘܚܶܙ̈ܘܶܐ ܝܰܩܪܽܘܗ̱ܝ ܘܟܶܢ ܐܶܬ݂ܝܰܩܰܪ ܡܶܢ ܡܶܨܪ̈ܳܝܶܐ</l>
                <l n="27">ܥܰܠ ܓܶܠܝܳܢ̈ܶܐ ܗ̱ܘܼܳܐ ܫܰܠܺܝܛܳܐ ܢܦܰܪܢܶܣ ܐܶܢܽܘܢ</l>
                <l n="28">ܘܟܶܢ ܐܶܫܼܬܰܪܰܪ ܥܰܠ ܕܽܘܒܳܪ̈ܶܐ ܕܪܺܝܫܳܢܽܘܬ݂ܐ</l>
                <l n="29">ܠܰܐܬ݂ܪܳܐ ܕܚܶܠܡ̈ܶܐ ܟܒܼܰܫ ܒܺܐܝܕܰܥܬ݂ܳܐ ܕܶܐܬ݂ܝܰܗܒܰܬ݀ ܠܶܗ </l>
                <l n="30">ܘܗܳܝܕܶܝܢ ܡܶܨܪܶܝܢ ܕܶܚܠܰܬ ܡܶܢܶܗ ܘܰܗܘܼܳܐ ܡܳܪܳܗܿ</l>
                <l n="31">ܥܕܰܡܳܐ ܕܰܚܼܙܰܘ ܕܰܒܚܶܙܘ̈ܳܢܶܐ ܕܠܶܠܝܳܐ ܫܰܠܺܝܛ</l>
                <l n="32">ܘܠܳܐ ܫܰܠܺܝܛܳܐ ܥܠܰܝܗܽܘܢ ܥܰܒܼܕܽܘܗ̱ܝ ܕܰܢܕܰܒܰܪ ܗ̱ܘܳܐ</l>
                <l n="33">ܥܕܰܡܳܐ ܕܰܢܦܼܰܩ ܒܳܬ݂ܪ ܚܶܠܡ̈ܶܐ ܘܦܰܫܼܶܩ ܐܶܢܽܘܢ</l>
                <l n="34">ܘܠܳܐ ܡܶܨܪ̈ܳܝܶܐ ܝܰܗ̱ܒܘ̱ ܠܶܗ ܐܺܝܼܕܳܐ ܢܫܰܥܒܶܕ ܐܶܢܽܘܢ</l>
                <l n="35">ܐܳܡܿܪܺܝܢ ܗ̱ܘܰܘ ܓܶܝܪ ܕܶܐܢ ܥܰܠ ܚܶܠܡܳܐ ܕܠܶܠܝܳܐ ܫܰܠܺܝܼܛ</l>
                <l n="36">ܐܰܝܠܶܝܢ ܐ̱ܢܳܫܳܐ ܠܳܐ ܡܶܫܬܰܡܥܺܝܢ ܠܰܕܚܺܝܼܠܽܘܬ݂ܗ</l>
                <l n="37">ܡܿܰܢܽܘܼ ܩܰܠܺܝܠ ܛܳܒ ܡܶܢ ܚܶܠܡܳܐ ܕܢܶܡܪܰܕ ܡܶܢܶܗ</l>
                <l n="38">ܕܳܐܦ ܐܶܢ ܛܳܐܶܣ ܐܰܝܟ ܚܶܙܘܳܢܳܐ ܨܳܐܶܕ ܗ̱ܘܳܐ ܠܶܗ</l>
                <l n="39">ܡܶܢ ܟܰܣܝ̈ܳܬ݂ܳܐ ܐܶܬ݂ܝܰܒܰܠ ܗ̱ܘܳܐ ܨܶܝܕ ܓܰܠܝ̈ܳܬ݂ܳܐ</l>
                <l n="40">ܕܡܶܢ ܐܰܠܳܗܳܐ ܐܶܫܬܰܕܰܪ ܗ̱ܘܳܐ ܢܦܰܪܢܶܣ ܐܰܬ݂ܪܳܐ</l>
                <l n="41">ܘܥܼܰܠ ܩܰܕܡܳܐܺܝܬ ܘܺܝܠܶܦ ܐ̱ܪ̈ܳܙܶܐ ܕܒܶܝܬ ܐܰܠܳܗܳܐ</l>
                <l n="42">ܘܟܶܢ ܐܶܫܬܰܠܰܛ ܕܰܠܒܶܝܬ ܦܶܪܥܽܘܢ ܡܳܪܳܐ ܢܼܶܗܘܶܐ</l>
                <l n="43">ܐܰܝܟ ܕܠܳܐܣܝܳܐ ܩܼܪܳܐ ܠܶܗ ܦܶܪܥܽܘܢ ܢܶܓ݂ܽܘܫ ܟܺܐܒܶܗ</l>
                <l n="44">ܘܰܐܝܟ ܕܰܒܥܼܳܐ ܗ̱ܘܳܐ ܫܩܼܰܠ ܚܽܘܠܡܳܢܳܐ ܘܟܶܢ ܐܶܫܬܰܥܒܰܕ</l>
                <l n="45">ܚܼܙܳܐ ܗ̱ܘܳܐ ܡܰܠܟܳܐ ܚܶܙܘܳܐ ܒܠܶܠܝܳܐ ܘܰܐܣܓܺܝܼ ܫܰܚܩܶܗ </l>
                <l n="46">ܘܥܼܰܠ ܗ̱ܘܳܐ ܝܰܘܣܶܦ ܕܰܢܦܰܫܶܩ ܗ̱ܘܳܐ ܥܰܠ ܟܰܣܝ̈ܳܬ݂ܐ </l>
                <l n="47">ܥܕܰܡܳܐ ܠܗܳܪܟܳܐ ܪܕܳܐ ܗ̱ܘܳܐ ܡܺܐܡܪܳܐ ܕܰܩܕܳܡ ܗܳܢܳܐ</l>
                <l n="48">ܘܰܐܚܕܰܢܝ̱ ܫܶܬܩܳܐ ܘܗܳܫܳܐ ܙܳܥܶܬ ܠܰܡܡܰܠܳܠܽܘ</l>
                <l n="49">ܙܿܳܕܶܩ ܡܶܟܺܝܠ ܬܶܪܗܰܛܝ ܡܶܠܬ݂ܳܐ ܥܰܠ ܩܶܪܝܳܢܳܐ </l>
                <l n="50">ܘܫܶܡܥܳܐ ܕܶܐܕܢܳܐ ܢܶܨܠܶܐ ܘܰܥܕܶܗ ܨܶܝܕ ܣܽܘܟܳܠܳܐ</l>
                <l n="51">ܐܶܢ ܦܽܘܪܫܳܢܳܐ ܠܳܐ ܬܼܶܣܰܒ ܠܳܟ ܟܰܕ ܕܫܿܳܡܰܥ ܐܰܢ̱ܬ</l>
                <l n="52">ܡܽܘܢ ܝܽܘܬ݂ܪܳܢܳܐ ܐܺܝܬ ܠܳܟ ܬܶܫܟܰܚ ܟܰܕ ܨܳܐܶܬ ܐܰܢ̱ܬ</l>
                <l n="53">ܨܶܝܕ ܝܽܘܬ݂ܪܳܢܳܐ ܬܶܪܗܰܛܝ ܡܶܠܬ݂ܐ ܐܳܦ ܡܰܫܡܰܥܬܳܐ</l>
                <l n="54">ܘܗܳܕܶܐ ܗܳܝ ܡܶܠܬ݂ܐ ܕܒܳܗ̇ ܕܡܶܬܬܙܺܝܼܥܺܝܢ ܟܽܠ ܦܽܘܪ̈ܫܳܢܶܐ</l>
                <l n="55">ܠܰܘ ܥܰܠ ܕܰܚܼܙܳܐ ܦܶܪܥܽܘܢ ܚܶܠܡܳܐ ܒܛܺܝܼܠ ܠܺܝ ܕܺܐܡܰܪ</l>
                <l n="56">ܠܐ̱ܪܳܙܳܐ ܬܡܺܝܼܗܳܐ ܕܶܐܫܬܰܡܰܫ ܒܶܗ ܐܰܠܺܝܼܨ ܐ̱ܢܳܐ ܐܰܕܢܰܚ</l>
                <l n="57">ܠܰܘ ܥܰܠ ܕܦܰܫܰܪ ܝܰܘܣܶܦ ܚܶܠܡܳܐ ܕܽܘܡܳܪܳܐ ܗ̱ܘܳܐ</l>
                <l n="58">ܕܗܽܘܼ ܦܽܘܫܳܩܶܗ ܣܢܺܝܼܩ ܢܶܬ݂ܦܰܫܰܩ ܬܶܗܪܳܐ ܐܰܚܕܰܢܝ̱</l>
                <l n="59">ܐܳܡܰܪ ܡܳܕܶܝܢ ܡܶܛܽܠ ܚܶܠܡܳܐ ܣܽܘܥܪܳܢܳܐܺܝܬ݂</l>
                <l n="60">ܘܟܶܢ ܡܿܰܗܦܶܟ ܐ̱ܢܳܐ ܕܬܽܘܒ ܢܶܬ݂ܡܰܠܰܠ ܪܽܘܚܳܢܳܐܺܝܬ݂</l>
                <l n="61">ܥܼܰܠ ܗ̱ܘܳܐ ܝܰܘܣܶܦ ܘܫܰܪܺܝ ܦܶܪܥܽܘܢ ܠܰܡܡܰܠܳܠܽܘ</l>
                <l n="62">ܚܶܠܡܳܐ ܚܶܠܡܶܬ ܘܠܰܝܬ ܦܳܫܽܘܪܳܐ ܕܰܡܒܿܰܕܶܩ ܠܺܝ</l>
                <l n="63">ܐܰܘܕܺܝ ܡܰܠܟܳܐ ܕܠܰܝܬ ܦܳܫܽܘܪܳܐ ܒܶܝܬ ܡܶܨܪ̈ܳܝܶܐ</l>
                <l n="64">ܕܬܶܗܼܘܶܐ ܪܰܒܳܐ ܚܰܟܺܝܡܽܘܬ݂ܶܗ ܕܒܰܪ ܥܶܒܪ̈ܳܝܶܐ</l>
                <l n="65">ܒܰܣܪܳܗܿ ܠܟ݂ܠܳܗ̇ ܚܰܟܺܝܡܽܘܬ݂ܐ ܕܰܒܢ̈ܰܝ ܡܶܨܪܶܝܢ</l>
                <l n="66">ܟܰܕ ܐܳܡܿܰܪ ܗ̱ܘܳܐ ܕܚܶܠܡܳܐ ܚܶܠܡܶܬ ܘܠܰܝܬ ܦܳܫܽܘܪܳܐ</l>
                <l n="67">ܘܫܰܪܺܝ ܝܰܘܣܶܦ ܕܰܢܥܰܕܪ ܗ̱ܘܳܐ ܘܟܶܢ ܦܰܫܰܪ ܗ̱ܘܳܐ</l>
                <l n="68">ܕܠܳܐ ܠܰܡ ܐܶܥܿܢܶܐ ܒܶܠܥܳܕ ܡܳܪܝܳܐ ܫܠܳܡܳܐ ܠܦܶܪܥܽܘܢ</l>
                <l n="69">ܠܡܰܣܰܒ ܒܰܐܦ̈ܶܐ ܛܪܰܕ ܗ̱ܘܳܐ ܕܢܶܦܽܘܩ ܡܶܢ ܒܶܝܬ ܡܰܠܟܳܐ</l>
                <l n="70">ܕܒܰܬܪܺܝܨܽܘܬ݂ܐ ܕܢܰܦܫܳܐ ܢܡܰܠܶܠ ܟܰܕ ܠܳܐ ܕܳܚܶܠ</l>
                <l n="71">ܠܳܐ ܠܰܡ ܐܶܥܢܶܐ ܒܶܠܥܳܕ ܡܳܪܝܳܐ ܫܠܳܡܳܐ ܠܦܶܪܥܽܘܢ</l>
                <l n="72">ܒܗܳܕܶܐ ܚܰܘܺܝ ܕܢܶܣܰܒ ܒܰܐܦ̈ܶܐ ܠܳܐ ܡܶܫܬܰܥܒܰܕ</l>
                <l n="73">ܟܰܕ ܠܳܐ ܦܫܰܪ ܠܶܗ ܠܡܰܠܟܳܐ ܚܶܠܡܶܗ ܫܰܪܺܝ ܡܰܟܶܣ</l>
                <l n="74">ܕܶܐܢ ܐܰܠܳܗܳܐ ܓܙܰܪ ܠܳܟ ܒܺܝܼܫܬܳܐ ܠܳܐ ܡܟܿܰܣܶܐ ܐ̱ܢܳܐ</l>
                <l n="75">ܐܳܦ ܒܳܗܿ ܒܗܳܕܶܐ ܫܪܳܪܳܗ̇ ܚܰܘܺܝ ܩܕܳܡ ܦܽܘܫܳܩܳܐ</l>
                <l n="76">ܕܠܳܐ ܡܶܫܬܰܥܒܰܕ ܢܟܰܣܶܐ ܩܽܘܫܬܳܐ ܘܢܶܣܰܒ ܒܰܐܦ̈ܶܐ </l>
                <l n="77">ܡܶܠܬ݂ܐ ܓܠܺܝܼܬ݂ܳܐ ܕܠܳܐ ܡܶܨܛܰܠܝܳܐ ܠܕܰܓܳܠܽܘܬ݂ܐ</l>
                <l n="78">ܕܰܢܚܰܘܶܐ ܗ̱ܘܳܐ ܕܶܐܠܳܐ ܒܡܳܪܝܳܐ ܠܳܐ ܡܦܰܫܶܩ ܗ̱ܘܳܐ</l>
                <l n="79">ܩܰܕܶܡ ܐܰܣܼܪܶܗ ܠܗܰܘ ܦܽܘܫܳܩܳܐ ܨܶܝܕ ܐܰܠܳܗܳܐ</l>
                <l n="80">ܕܨܶܝܕܰܘܗ̱ܝ ܢܶܫܩܽܘܠ ܦܶܪܥܽܘܢ ܥܰܝܢܰܘ̈ܗ̱ܝ ܡܳܐ ܕܰܡܡܰܠܶܠ</l>
                <l n="81">ܐܳܡܰܪ ܡܰܠܟܳܐ ܚܙܺܝܿܬ ܕܩܳܐܶܡ ܐ̱ܢܳܐ ܒܣܶܦܰܬ ܢܰܗܪܳܐ</l>
                <l n="82">ܘܗܳܐ ܬܰܘܪ̈ܳܬ݂ܳܐ ܫܒܰܥ ܪ̈ܳܥܝܳܢ ܗܘ̈ܰܝ ܫܰܡܺܝ̈ܢܳܬ݂ܐ</l>
                <l n="83">ܘܬܽܘܒ ܒܳܬ݂ܪܗܶܝܢ ܫܒܰܥ ܚܿܳܙܶܐ ܗܘܺܝܿܬ ܟܰܕܺܝܪ̈ܳܬ݂ܐ</l>
                <l n="84">ܘܰܠܛܳܒ̈ܳܬ݂ܐ ܐܟܼܰܠܝ̈ ܒܺܝܫ̈ܳܬ݂ܳܐ ܟܰܕ ܚܿܳܙܶܐ ܗܘܺܝܬ݂</l>
                <l n="85">ܗܰܦܼܟܰܬ ܕܶܡܼܟܰܬ ܘܰܚܙܺܝܿܬ ܫܶܒ̈ܠܶܐ ܫܒܰܥ ܛܳܒ̈ܳܬ݂ܐ</l>
                <l n="86">ܬܽܘܒ ܒܳܬ݂ܪܗܶܝܢ ܫܒܰܥ ܣܳܠܩ̈ܳܢ ܗܘ̈ܰܝ ܩܰܛܺܝܢ̈ܳܬ݂ܳܐ</l>
                <l n="87">ܘܰܠܡܰܠ̈ܝܳܬ݂ܳܐ ܒܠܰܥܝ̈ ܗܘ̈ܰܝ ܗܳܠܶܝܢ ܕܰܫܩܺܝ̈ܦܳܢ ܗܘ̈ܰܝ</l>
                <l n="88">ܘܗܿܺܝ ܛܳܒܽܘܬ݂ܐ ܫܶܪܟܰܬ ܟܽܠܳܗ̇ ܒܗܿܳܝ ܒܺܝܫܽܘܬ݂ܐ</l>
                <l n="89">ܫܡܼܰܥ ܗ̱ܘܳܐ ܝܰܘܣܶܦ ܚܶܠܡܶܗ ܕܦܶܪܥܽܘܢ ܘܶܐܣܼܬܰܟܰܠ ܒܶܗ</l>
                <l n="90">ܘܰܡܛܰܝܒܳܐܺܝܬ ܫܰܪܺܝ ܢܦܿܰܫܶܩ ܣܽܘܥܪܳܢܳܐܺܝܬ݂</l>
                <l n="91">ܡܽܘܢ ܕܰܐܠܳܗܳܐ ܡܛܰܝܰܒ ܕܢܶܥܼܒܶܕ ܚܰܘܺܝ ܠܦܶܪܥܽܘܢ</l>
                <l n="92">ܬܪ̈ܰܝܗܽܘܢ ܚܶܠ̈ܡܶܐ ܚܰܕ ܗܽܘܼ ܦܫܳܪܳܐ ܘܚܰܕ ܦܽܘܫܳܩܳܐ</l>
                <l n="93">ܫܒܰܥ ܬܰܘܪ̈ܳܬ݂ܳܐ ܫܢ̈ܰܝܳܐ ܐܶܢܶܝܢ ܫܰܡܺܝ̈ܢܳܬ݂ܐ</l>
                <l n="94">ܘܰܫܒܰܥ ܫܶܒ̈ܠܶܐ ܫܢ̈ܰܝܳܐ ܐܶܢܶܝ̈ܢ ܬܽܘܒ ܛܳܒ̈ܳܬ݂ܐ</l>
                <l n="95">ܘܬܽܘܒ ܬܰܘܪ̈ܳܬ݂ܐ ܫܒܰܥ ܒܺܝ̈ܫܳܬ݂ܐ ܫܢ̈ܰܝܳܐ ܐܶܢܶܝܢ</l>
                <l n="96">ܘܗܳܠܶܝܢ ܫܶܒ̈ܠܶܐ ܩܰܛܺܝ̈ܢܳܬ݂ܳܐ ܗܺܝܼ ܗܺܝ ܟܰܕ ܗܺܝܼ</l>
                <l n="97">ܣܰܒܥܳܐ ܪܰܒܳܐ ܥܿܳܒܶܕ ܡܳܪܝܳܐ ܒܟ݂ܽܠܳܗ̇ ܐܰܪܥܳܐ</l>
                <l n="98">ܘܒܳܬ݂ܪ ܗܳܠܶܝܢ ܢܶܗܼܘܶܐ ܟܰܦܢܳܐ ܘܚܰܣܺܝܪܽܘܬ݂ܐ</l>
                <l n="99">ܒܰܫܒܰܥ ܫܢ̈ܰܝܳܐ ܩܰܕܡܳܝ̈ܳܬ݂ܐ ܗܳܠܶܝܢ ܕܶܐܡܪܶܬ݀ </l>
                <l n="100">ܥܠܰܠܬ݂ܳܐ ܕܠܳܐ ܣܳܟ ܓܳܣܝܳܐ ܐܰܪܥܳܐ ܒܟ݂ܽܠܳܗ̇ ܡܶܨܪܶܝܢ</l>
                <l n="101">ܒܳܬ݂ܪ ܗܳܠܶܝܢ ܢܶܗܘܶܐ ܟܰܦܢܳܐ ܕܠܰܝܬ ܐܰܟܘܳܬ݂ܶܗ </l>
                <l n="102">ܘܣܰܒܥܳܐ ܪܰܒܳܐ ܢܶܬܛܥܶܐ ܒܟܰܦܢܳܐ ܕܡܶܢ ܒܳܬ݂ܪܟܶܢ</l>
                <l n="103">ܡܶܢ ܐܰܠܳܗܳܐ ܢܦܼܰܩ ܦܽܘܩܕܳܢܳܐ ܕܰܢܼܚܰܘܶܐ ܠܳܟ </l>
                <l n="104">ܕܶܐܬܬܢܺܝ ܚܶܠܡܳܐ ܬܰܪܬܶܝܢ ܙܰܒܢ̈ܺܝܢ ܥܰܠ ܕܰܬܗܰܝܡܶܢ</l>
                <l n="105">ܥܒܳܕܰܐ ܗ̱ܘ ܗܳܢܳܐ ܕܣܺܝܼܡ ܒܰܫܪܳܪܳܐ ܡܶܢ ܐܰܠܳܗܳܐ</l>
                <l n="106">ܕܢܶܗܘܶܐ ܣܰܒܥܳܐ ܘܒܳܬ݂ܪܶܗ ܟܰܦܢܳܐ ܒܟܽܠܳܗ̇ ܐܰܪܥܳܐ</l>
                <l n="107">ܒܺܐܝܼܕ̈ܰܝ ܚܶܠܡܳܐ ܫܠܼܰܚ ܠܳܟ ܡܳܪܝܳܐ ܕܡܳܢܳܐ ܥܿܳܒܶܕ</l>
                <l n="108">ܕܬܶܗܘܶܐ ܡܛܰܝܶܒ ܐܰܝܟ ܚܰܟܺܝܡܳܐ ܬܦܰܪܢܶܣ ܐܰܬ݂ܪܳܐ</l>
                <l n="109">ܘܢܶܒܥܶܐ ܦܶܪܥܽܘܢ ܓܰܒܪܳܐ ܕܚܰܟܺܝܡ ܘܰܡܠܸܶܐ ܗܰܘܢܳܐ</l>
                <l n="110">ܠܰܡܟܰܢܳܫܽܘ ܥܒܽܘܪܳܐ ܒܰܐܪܥܳܐ ܒܰܫܢ̈ܰܝ ܣܰܒܥܳܐ</l>
                <l n="111">ܢܶܗܘܶܐ ܣܺܝܼܡ ܒܳܗܿ ܐܶܣܢܳܐ ܒܰܐܪܥܳܐ ܠܟܰܦܢܳܐ ܕܳܐܬ݂ܶܐ</l>
                <l n="112">ܕܳܐܦ ܠܳܗ̇ ܠܗܳܕܶܐ ܥܰܬܕܳܟ ܚܶܠܡܳܐ ܠܡܶܬܛܰܝܳܒܽܘ</l>
                <l n="113">ܫܰܪܺܝ ܗ̱ܘܳܐ ܠܶܗ ܝܰܘܣܶܦ ܕܢܶܦܩܽܘܕ ܒܶܝܬ ܡܶܨܪ̈ܳܝܶܐ</l>
                <l n="114">ܕܰܡܛܳܐ ܗ̱ܘܳܐ ܠܶܗ ܙܰܒܢܳܐ ܕܰܢܩܽܘܡ ܥܰܠ ܫܽܘܠܛܳܢܶܗ</l>
                <l n="115">ܕܢܶܦܫܽܘܪ ܚܶܠܡ̈ܶܐ ܩܼܪܰܘ ܠܶܗ ܒܶܠܚܽܘܕ ܡܶܢ ܒܶܝܬ ܐܰܣܺܝܪ̈ܶܐ</l>
                <l n="116">ܘܫܰܪܺܝ ܡܦܰܪܢܶܣ ܒܶܝܬ ܡܰܠܟܽܘܬ݂ܐ ܕܡܳܢܳܐ ܢܶܗܘܶܐ</l>
                <l n="117">ܦܰܫܼܶܩ ܚܶܙܘܳܐ ܚܰܟܺܝܡ ܠܶܒܳܐ ܘܠܳܐ ܟܰܕܽܘ ܠܶܗ</l>
                <l n="118">ܘܡܳܢܳܐ ܢܶܗܘܶܐ ܠܟܰܦܢܳܐ ܕܳܐܬ݂ܐ ܗܽܘܼ ܡܦܰܪܢܶܣ ܗ̱ܘܳܐ</l>
                <l n="119">ܢܶܣܰܒ ܡܰܠܟܳܐ ܚܰܕ ܡܶܢ ܚܰܡܫܳܐ ܘܡܶܢ ܐܰܪܥܳܐ ܠܰܡ</l>
                <l n="120">ܕܢܶܗܘܶܐ ܢܛܺܝܼܪ ܒܶܗ ܥܒܽܘܪܳܐ ܒܰܐܬ݂ܪܳܐ ܠܟܰܦܢܳܐ ܕܳܐܬ݂ܶܐ</l>
                <l n="121">ܟܰܕ ܠܳܐ ܫܰܠܛܽܘܗ̱ܝ ܐܶܫܬܰܠܰܛ ܠܶܗ ܥܰܠ ܒܶܝܬ ܡܰܠܟܳܐ</l>
                <l n="122">ܘܕܰܐܝܟܰܢ ܢܶܗܘܶܐ ܒܟ݂ܽܠܳܗ̇ ܐܰܪܥܳܐ ܗܽܘܼ ܦܿܳܩܶܕ ܗ̱ܘܳܐ</l>
                <l n="123">ܬܶܡܗܰܬ ܡܶܨܪܶܝܢ ܕܰܟܡܳܐ ܚܰܟܺܝܡ ܒܰܪ ܥܶܒܪ̈ܳܝܶܐ</l>
                <l n="124">ܕܦܰܫܼܶܩ ܚܶܠܡ̈ܶܐ ܘܰܡܠܰܟ ܕܰܐܝܿܟܰܢ ܢܰܬܩܶܢ ܐܰܬ݂ܪܳܐ</l>
                <l n="125">ܬܗܰܪ ܒܶܗ ܦܶܪܥܽܘܢ ܘܰܒܦܽܘܫܳܩܰܘ̈ܗ̱ܝ ܘܰܒܡܽܘܠܟܳܢܰܘ̈ܗ̱ܝ</l>
                <l n="126">ܘܶܐܬܕܰܡܰܪ ܒܶܗ ܕܰܟܡܳܐ ܥܪܺܝܼܡ ܗ̱ܘܳܐ ܚܰܟܺܝܡܽܘܬ݂ܳܐ</l>
                <l n="127">ܫܰܪܺܝ ܕܢܺܐܼܡܰܪ ܡܿܰܢ ܐܰܝܟ ܗܳܢܳܐ ܒܟ݂ܠܳܗ̇ ܐܰܪܥܳܐ</l>
                <l n="128">ܣܰܟܽܘܠܬ݂ܳܢܳܐ ܘܰܡܠܸܶܐ ܪܽܘܚܳܐ ܕܡܶܢ ܐܰܠܳܗܳܐ</l>
                <l n="129">ܕܢܰܚ ܫܽܘܠܛܳܢܳܐ ܥܠܰܘܗ̱ܝ ܕܰܛܠܺܝܼܡܳܐ ܒܓ݂ܰܘ ܒܶܝܬ ܡܰܠܟܳܐ</l>
                <l n="130">ܘܫܰܪܺܝ ܡܝܿܰܩܰܪ ܘܰܡܪܰܡܪܶܡ ܠܶܗ ܕܶܐܬ݂ܡܰܟܰܟ ܗ̱ܘܳܐ</l>
                <l n="131">ܐܳܡܰܪ ܦܶܪܥܽܘܢ ܐܰܢ̱ܬ ܬܶܫܬܰܠܰܛ ܥܰܠ ܒܶܝܬ ܡܰܠܟܽܘܬ݂ܝ</l>
                <l n="132">ܘܬܶܗܘܶܐ ܡܳܪܳܐ ܠܟ݂ܠܳܗ̇ ܡܶܨܪܶܝܢ ܐܳܦ ܕܰܝܿܳܢܳܐ</l>
                <l n="133">ܟܽܘܪܣܰܝ ܒܰܠܚܽܘܕ ܐܺܪܰܒ ܡܶܢܳܟ ܘܬܽܘܒ ܡܶܕܶܡ ܠܳܐ</l>
                <l n="134">ܘܽܐܘܚܕܳܢܝ̱ ܟܽܠܶܗ ܠܳܟ ܢܶܫܬܰܥܒܰܕ ܐܰܝܟ ܕܰܠܡܳܪܳܐ</l>
                <l n="135">ܕܢܰܚ ܗ̱ܘܳܐ ܫܪܳܪܳܐ ܘܝܰܗ̱ܒ ܠܶܗ ܠܝܰܘܣܶܦ ܪܺܝܫܳܢܽܘܬ݂ܐ </l>
                <l n="136">ܘܥܰܒܕܶܗ ܡܳܪܳܐ ܠܗܰܘ ܕܰܪܕܺܝܦ ܗ̱ܘܳܐ ܒܟ݂ܽܠܳܗ̇ ܐܽܘܪܚܶܗ</l>
                <l n="137">ܢܳܚܘ ܗ̱ܘܰܘ ܓܰܠܠ̈ܶܐ ܕܰܛܪܺܝܢ ܗ̱ܘܰܘ ܒܶܗ ܡܶܢ ܟܽܠ ܓܰܒܺܝ̈ܢ</l>
                <l n="138">ܘܫܰܪܺܝ ܕܢܶܟܢܽܘܫ ܥܽܘܬ݂ܪܳܐ ܪܰܒܳܐ ܡܶܢ ܡܰܚܫܽܘ̈ܠܶܐ</l>
                <l n="139">ܦܳܫ ܗ̱ܘܳܐ ܡܶܢܶܗ ܚܣܳܡܳܐ ܕܢܶܟ݂ܠܳܐ ܘܡܶܐܟܰܠܩܰܪܨܳܐ</l>
                <l n="140">ܛܠܽܘܡܝܳܐ ܕܟܽܠܝܽܘܡ ܘܰܪܕܺܝܦܽܘܬ݂ܐ ܕܟ݂ܠ ܥܶܕܳܢܺܝ̈ܢ</l>
                <l n="141">ܪܬ݂ܰܚ ܐܺܝܠܳܢܳܐ ܕܢܶܬܶܠ ܦܺܐܪ̈ܶܐ ܕܰܟܣܶܝܢ ܗ̱ܘܰܘ ܒܶܗ</l>
                <l n="142">ܘܒܰܛܶܠ ܡܶܢܶܗ ܓܠܺܝܕܳܐ ܘܥܰܪܝܳܐ ܘܟܽܠܗܶܝܢ ܪ̈ܽܘܚܶܐ</l>
                <l n="143">ܣܼܳܡ ܠܶܗ ܡܰܠܟܳܐ ܥܙܰܩܬ݂ܳܐ ܒܺܐܝܕܶܗ ܘܥܰܒܕܶܗ ܡܳܪܳܐ</l>
                <l n="144">ܐܰܝܟ ܐ̱ܢܳܫ ܢܺܐܼܡܰܪ ܚܰܬ݂ܡܳܐ ܕܡܰܠܟܽܘܬ݂ܝ ܕܺܝܠܳܟ ܢܶܗܘܶܐ</l>
                <l n="145">ܠܒܽܘܫܳܐ ܕܒܽܘܨܳܐ ܠܒܶܫ ܘܶܐܬ݂ܥܰܠܺܝ ܠܪܺܝܫܳܢܽܘܬ݂ܐ</l>
                <l n="146">ܘܟܽܠܶܗ ܐܰܬ݂ܪܳܐ ܒܪܶܝܟ ܘܰܣܓܶܕ ܠܶܗ ܐܰܝܟ ܕܰܠܡܰܠܟܳܐ</l>
                <l n="147">ܫܼܕܰܘ ܗܶܡܢܺܝܟ݂ܐ ܕܕܰܗܒܳܐ ܒܨܰܘܪܶܗ ܕܢܶܗܘܶܐ ܢܰܨܺܝܚ</l>
                <l n="148">ܘܰܐܟܪܶܙܘ ܩܽܘܕܡܰܘܗ̱ܝ ܐܰܒܳܐ ܘܡܳܪܳܐ ܕܟ݂ܽܠܳܗ̇ ܡܶܨܪܶܝܢ</l>
                <l n="149">ܥܰܠ ܡܰܪܟܰܒܬ݂ܐ ܕܡܰܠܟܳܐ ܝܺܬ݂ܒ ܕܢܶܣܥܽܘܪ ܡܶܨܪܶܝܢ</l>
                <l n="150">ܘܪܶܗܛܰܬ ܡܶܠܬ݂ܳܐ ܕܦܿܳܩܽܘܕܽܘܬ݂ܶܗ ܒܟ݂ܽܠܶܗ ܐܰܬ݂ܪܳܐ</l>
                <l n="151">ܫܰܦܺܝܪ ܗ̱ܘܳܐ ܠܶܗ ܕܢܼܶܗܘܶܐ ܡܳܪܳܐ ܠܡܳܪ̈ܰܘܳܬ݂ܐ</l>
                <l n="152">ܕܠܳܐ ܥܒܼܰܕ ܢܶܟܠܳܐ ܒܶܝܬ ܡܳܪ̈ܰܝܳܐ ܟܰܕ ܐܶܫܬܰܥܒܰܕ</l>
                <l n="153">ܦܰܐܝܳܐ ܗܘܳܬ ܠܶܗ ܡܕܰܒܪܳܢܽܘܬ݂ܐ ܠܗܰܘ ܚܰܟܺܝܡܳܐ</l>
                <l n="154">ܕܰܙܗܺܝܪܳܐܺܝܬ ܕܰܒܰܪ ܢܰܦܫܶܗ ܒܟ݂ܠ ܐܰܬ݂ܪ̈ܰܘܳܢ</l>
                <l n="155">ܝܿܳܐܶܐ ܗ̱ܘܳܐ ܠܶܗ ܕܥܰܠ ܡܰܠܟܽܘܬ݂ܐ ܢܼܶܗܘܶܐ ܫܰܠܺܝܼܛ</l>
                <l n="156">ܕܰܒܢܼܳܐ ܠܽܘܩܕܰܡ ܫܽܘܪܳܐ ܠܢܰܦܫܶܗ ܕܰܙܗܺܝܼܪܽܘܬ݂ܐ</l>
                <l n="157">ܡܶܕܶܡ ܗܽܘ ܪܰܒ ܕܰܢܕܰܒܰܪ ܐ̱ܢܳܫ ܢܰܦܫܶܗ ܫܰܦܺܝܪ</l>
                <l n="158">ܐܰܝܟ ܗܿܰܘ ܕܰܒܢܼܳܐ ܡܕܺܝܢ̱ܬܳܐ ܪܰܒܬ݂ܳܐ ܕܫܰܒܥܳܐ ܫܽܘܪ̈ܶܝܗܿ</l>
                <l n="159">ܕܰܢܟܰܒܶܫ ܐ̱ܢܳܫ ܙܰܘ̈ܥܶܐ ܒܠܺܝ̈ܠܶܐ ܪܰܒ ܗܽܘ ܡܶܢ ܗܿܰܘ</l>
                <l n="160">ܕܰܟܒܼܰܫ ܣܽܘܓ݂ܐܳܐ ܕܰܐܬ݂ܪ̈ܰܘܳܬ݂ܐ ܘܥܰܡܡ̈ܶܐ ܕܰܒܗܽܘܢ</l>
                <l n="161">ܕܰܙܟܼܳܐ ܠܚܰܫ̈ܰܘܗ̱ܝ ܐܰܝܟ ܗܿܰܘ ܕܰܢܨܰܚ ܒܶܝܬ ܫܰܒ̈ܳܝܶܐ</l>
                <l n="162">ܘܰܐܝܟ ܠܰܡܕܺܝܢ̱ܬܳܐ ܠܢܰܦܫܳܐ ܦܰܨܺܝܼ ܡܶܢ ܣܽܘܚܳܦܳܐ</l>
                <l n="163">ܠܳܐ ܗܳܟ݂ܢܳܐ ܣܢܺܝܼܩܳܐ ܡܕܺܝܢ̱ܬܳܐ ܥܰܠ ܢܳܛܽܘܪ̈ܶܐ</l>
                <l n="164">ܐܰܝܟ ܡܳܐ ܕܢܰܦܫܳܐ ܥܰܠ ܚܽܘܫ̈ܳܒܶܐ ܕܰܙܗܺܝܼܪܽܘܬ݂ܐ</l>
                <l n="165">ܗܳܐ ܚܰܟܺܝܼܡܳܐ ܡܫܿܰܝܶܢ ܡܕܺܝܢ̱ܬ݂ܶܗ ܐܰܝܟ ܕܶܐܬ݂ܐܡܪܰܬ݂</l>
                <l n="166">ܪܰܒ ܕܶܝܢ ܡܶܢܶܗ ܡܰܢ ܕܰܠܢܰܦܫܳܐ ܒܢܰܘܚܳܐ ܡܰܫܪܶܐ</l>
                <l n="167">ܗܳܢܳܐ ܕܶܐܫܟܰܚ ܕܳܒܰܪ ܢܰܦܫܶܗ ܕܠܳܐ ܪܺܫܝܳܢܳܐ</l>
                <l n="168">ܙܥܽܘܪܝܳܐ ܗ̱ܝ ܡܶܢܶܗ ܡܕܺܝܢ̱ܬܳܐ ܕܡܰܠܟ̈ܶܐ ܕܰܢܕܰܒܰܪ ܗ̱ܘܳܐ </l>
                <l n="169">ܠܝܰܘܣܶܦ ܡܳܕܶܝܢ ܫܰܦܺܝܪܳܐ ܗܘܳܬ ܦܳܩܽܘܕܽܘܬ݂ܐ</l>
                <l n="170">ܕܶܐܫܟܰܚ ܦܰܪܢܶܣ ܢܰܦܫܶܗ ܫܰܦܺܝܪ ܡܶܢ ܛܰܠܝܽܘܬ݂ܗ</l>
                <l n="171">ܐܰܝܢܳܐ ܕܗܽܘܼ ܠܶܗ ܠܳܐ ܐܶܬ݂ܚܰܟܰܡ ܠܰܡܕܰܒܳܪܽܘ </l>
                <l n="172">ܠܰܐܚܪ̈ܳܢܶܐ ܟܰܝ ܐܰܝܟܰܢ ܐܶܫܟܰܚ ܠܰܡܦܰܪܢܳܣܽܘ</l>
                <l n="173">ܠܗܳܢܳܐ ܫܰܦܺܝܪ ܕܢܶܗܼܘܶܐ ܫܰܠܺܝܼܛ ܥܰܠ ܣܰܓܺܝ̈ܐܶܐ</l>
                <l n="174">ܠܗܰܘ ܕܶܐܫܬܰܠܰܛ ܥܰܠ ܨܶܒܝܳܢܶܗ ܒܫܰܦܺܝܪ̈ܳܬ݂ܐ</l>
                <l n="175">ܝܰܘܣܶܦ ܐܶܫܟܰܚ ܕܐܳܦ ܠܰܩܢܽܘܡܶܗ ܐܳܦ ܠܰܐܚܪ̈ܳܢܶܐ </l>
                <l n="176">ܢܕܰܒܰܪ ܫܰܦܺܝܪ ܘܰܢܦܰܪܢܶܣ ܗ̱ܘܳܐ ܚܰܟܺܝܡܳܐܺܝܬ݂</l>
                <l n="177">ܡܶܛܽܠ ܕܰܗܘܼܳܐ ܗܽܘܼ ܠܰܩܢܽܘܡܶܗ ܣܳܦܪܳܐ ܟܺܐܢܳܐ</l>
                <l n="178">ܡܰܠܟ̈ܶܐ ܩܰܒܶܠ ܡܰܠܦܳܢܽܘܬ݂ܗ ܘܶܐܫܼܬܰܥܒܰܕ ܠܶܗ</l>
                <l n="179">ܠܗܳܢܳܐ ܗܳܟ݂ܺܝܠ ܦܰܐܝܳܐ ܗܘܳܬ ܠܶܗ ܡܕܰܒܪܳܢܽܘܬ݂ܐ </l>
                <l n="180">ܕܟ݂ܽܠܳܗ̇ ܡܶܨܪܶܝܢ ܒܳܬ݂ܪܶܗ ܬܶܪܗܰܛ ܬܶܫܬܰܥܒܰܕ ܠܶܗ</l>
                <l n="181">ܗܳܢܳܐ ܒܩܽܘܫܬܳܐ ܐܶܬ݂ܥܰܠܺܝ ܗ̱ܘܳܐ ܥܰܠ ܡܰܪܟܰܒܬ݂ܐ</l>
                <l n="182">ܒܥܽܘܫܢܳܐ ܕܢܰܦܫܳܐ ܪܟ݂ܶܒ ܩܰܕܡܳܐܺܝܬ ܒܰܬܪܺܝܨܽܘܬ݂ܐ</l>
                <l n="183">ܐܶܬ݂ܪܰܡܪܰܡ ܗ̱ܘܳܐ ܘܦܰܐܝܳܐ ܗܘܳܬ ܠܶܗ ܡܕܰܒܪܳܢܽܘܬ݂ܐ</l>
                <l n="184">ܘܟܰܕ ܐܶܬ݂ܡܰܟܰܟ ܠܳܐ ܐܶܬ݂ܪܰܥܰܡ ܥܰܠ ܐܰܠܳܗܳܐ</l>
                <l n="185">ܒܗܳܠܶܝܢ ܛܽܘܦܣ̈ܶܐ ܕܛܳܪܶܝܢ ܗ̱ܘܰܘ ܒܶܗ ܡܶܙܕܰܝܶܢ ܗ̱ܘܳܐ</l>
                <l n="186">ܕܺܐܝܬ ܒܶܗ ܕܢܶܗܘܶܐ ܩܽܘܒܰܪܢܺܝܛܺܝ ܠܟ݂ܽܠܳܗ̇ ܡܶܨܪܶܝܢ</l>
                <l n="187">ܒܗܿܳܝ ܕܰܗܘܼܳܐ ܗ̱ܘܳܐ ܥܰܒܕܳܐ ܟܺܐܢܳܐ ܚܰܘܺܝܼ ܒܽܘܩܝܳܐ </l>
                <l n="188">ܕܢܼܶܗܘܶܐ ܪܳܡܳܐ ܠܥܶܠ ܡܶܢ ܥܰܒ̈ܕܶܐ ܘܠܳܐ ܢܶܫܬܰܩܰܠ</l>
                <l n="189">ܒܗܿܰܘ ܡܽܘܟܳܟ݂ܐ ܐܶܬ݂ܚܰܘܝܰܬ ܗܘܳܬ݀ ܦܳܪܽܘܫܽܘܬ݂ܗ</l>
                <l n="190">ܕܶܐܢ ܡܶܬ݂ܪܰܡܪܰܡ ܐܳܦܠܳܐ ܡܿܰܒܶܐܫ ܠܰܟܢ̈ܰܘܳܬ݂ܶܗ</l>
                <l n="191">ܐܶܢ ܟܰܕ ܥܰܒܕܰܐ ܗ̱ܘ ܒܰܬܪܺܝܨܽܘܬ݂ܐ ܡܶܬ݂ܗܰܦܰܟ ܗ̱ܘܳܐ </l>
                <l n="192">ܕܢܼܶܗܘܶܐ ܡܳܪܳܐ ܟܡܳܐ ܒܟܺܐܢܽܘܬ݂ܐ ܡܶܬ݂ܕܰܒܰܪ ܗ̱ܘܳܐ</l>
                <l n="193">ܕܰܗܒܳܐ ܓܰܒܝܳܐ ܥܼܰܠ ܗ̱ܘܳܐ ܠܟܽܘܪܳܐ ܕܟܽܠ ܢܶܣܝܽܘ̈ܢܺܝܢ</l>
                <l n="194">ܘܰܕܓܰܒܝܳܐ ܗ̱ܘܳܐ ܡܰܠ̈ܟܶܐ ܙܰܝܚܽܘܗ̱ܝ ܥܰܠ ܬܳܓܰܝ̈ܗܽܘܢ </l>
                <l n="195">ܫܰܦܺܝܪ ܗ̱ܘܳܐ ܠܶܗ ܠܰܐܝܢܳܐ ܕܕܳܒܰܪ ܢܰܦܫܶܗ ܫܰܦܺܝܪ</l>
                <l n="196">ܕܰܬܩܽܘܡ ܒܺܐܝܕܶܗ ܡܕܰܒܪܳܢܽܘܬ݂ܐ ܕܥܰܠ ܣܰܓܺܝ̈ܐܶܐ</l>
                <l n="197">ܦܐܸܶܐ ܠܶܗ ܠܰܐܝܢܳܐ ܕܪ̈ܳܫܶܐ ܟܰܕ ܪܳܡ ܡܶܢ ܡܰܪܫܽܘܬ݂ܐ</l>
                <l n="198">ܘܪܳܗܛܳܐ ܡܶܠܬ݂ܶܗ ܘܠܳܐ ܡܶܬ݂ܒܰܣܪܳܐ ܡܶܢ ܫܳܡܽܘ̈ܥܶܐ</l>
                <l n="199">ܕܚܺܝܼܠ ܪܳܕܽܘܝܳܐ ܡܳܐ ܕܰܡܢܰܟܪܰܝ ܡܶܢ ܥܶܕܠܳܝܳܐ</l>
                <l n="200">ܗܳܠܶܝܢ ܕܺܝܠܶܗ ܬܳܒܿܰܥ ܒܰܠܚܽܘܕ ܢܶܥܼܒܶܕ ܟܽܠܢܳܫ</l>
                <l n="201">ܐܰܝܢܳܐ ܕܰܠܐܺܝܼ ܘܨܰܒܶܬ ܢܰܦܫܶܗ ܒܫܰܦܺܝܪ̈ܳܬ݂ܐ</l>
                <l n="202">ܘܙܳܕܶܩ ܗܽܘ ܠܶܗ ܕܳܐܦ ܡܰܚܙܺܝܬ݂ܐ ܢܗܶܐ ܠܰܐ̱ܚܪ̈ܳܢܶܐ</l>
                <l n="203">ܗܿܰܘ ܕܶܐܬ݂ܟܰܫܰܪ ܘܰܐܪܚܶܩ ܢܰܦܫܶܗ ܡܶܢ ܙܺܐܛܺܝܡ̈ܶܐ</l>
                <l n="204">ܘܿܳܠܶܐ ܕܰܢܕܽܘܢ ܐܳܦ ܠܰܐܚܪ̈ܳܢܶܐ ܒܰܬܪܺܝܨܽܘܬ݂ܗ</l>
                <l n="205">ܐܶܢ ܒܰܩܢܽܘܡܶܗ ܠܳܐ ܢܰܣܺܝܼ ܐ̱ܢܳܫ ܪܺܝܫܳܢܽܘܬ݂ܐ</l>
                <l n="206">ܡܶܬ݂ܥܰܪܩܰܠ ܠܶܗ ܡܳܐ ܕܶܐܬ݂ܗܰܝܡܰܢ ܦܳܩܽܘܕܽܘܬ݂ܐ</l>
                <l n="207">ܐܶܢ ܗܰܕܳܡܰܘ̈ܗ̱ܝ ܠܳܐ ܥܳܢܿܶܝܢ ܠܶܗ ܢܫܰܥܒܶܕ ܐܶܢܽܘܢ</l>
                <l n="208">ܒܰܐܝܠܶܝܢ ܪ̈ܶܓ݂ܫܶܐ ܡܨܶܐ ܕܰܢܟܰܒܶܫ ܒܰܥܪܺܝܪ̈ܳܝܶܐ </l>
                <l n="209">ܕܺܝܠܶܗ ܡܰܪܕܽܘܗ̱ܝ ܘܰܕܠܳܐ ܕܺܝܠܶܗ ܒܡܽܘܢ ܡܶܫܬܰܡܥܺܝܢ</l>
                <l n="210">ܢܼܶܫܟܰܚ ܕܺܝܠܶܗ ܘܗܳܝܕܶܝܢ ܒܿܳܥܶܐ ܐܳܦ ܕܰܐܚܪ̈ܳܢܶܐ</l>
                <l n="211">ܐܰܝܢܳܐ ܕܡܰܪܺܝܕ ܡܶܢ ܟܽܘܘܳܢܳܐ ܐܰܝܟܰܢܳܐ ܟܰܝ</l>
                <l n="212">ܣܿܳܥܪܳܐ ܡܶܠܬ݂ܗ ܡܳܐ ܕܰܡܟܰܘܶܢ ܠܰܕܠܳܐ ܟܺܐܢ̈ܺܝܢ</l>
                <l n="213">ܠܝܰܘܣܶܦ ܡܳܕܶܝܢ ܫܰܦܺܝܪܳܐ ܗܘܳܬ ܪܺܝܫܳܢܽܘܬ݂ܐ</l>
                <l n="214">ܘܰܦܫܺܝܩ ܗ̱ܘܳܐ ܠܶܗ ܕܢܶܗܘܶܐ ܡܟܰܘܶܢ ܒܰܕ ܟܺܐܢܳܐ ܗ̱ܘܳܐ</l>
                <l n="215">ܨܰܠܶܠ ܢܰܦܫܶܗ ܡܶܢ ܪܺܫܝܳܢܳܐ ܘܟܶܢ ܐܶܬ݂ܡܰܛܺܝ</l>
                <l n="216">ܕܢܶܬܬܣܺܝܼܡ ܒܰܐܬ݂ܪܳܐ ܐܰܝܟ ܬܳܒܽܘܥܳܐ ܕܫܰܦܺܝܪ̈ܳܬ݂ܐ</l>
                <l n="217">ܫܠܶܝܡܽܘܢ ܘܿܳܝܳܐ ܝܰܗ̱ܒ ܠܰܡܕܺܝܢ̱ܬܳܐ ܕܰܛܠܶܐ ܡܰܠܟܳܗܿ</l>
                <l n="218">ܐܳܦ ܪܰܘܪ̈ܒܳܢܶܝܗܿ ܒܨܰܦܪܳܐ ܐܳܟܠܺܝܢ ܐܰܝܟ ܝܰܠܽܘ̈ܕܶܐ</l>
                <l n="219">ܢܰܦܫܳܐ ܗ̱ܝ ܗܳܕܶܐ ܕܨܰܠܝܳܐ ܘܥܳܢܝܳܐ ܒܰܪ̈ܓ݂ܺܝܓ݂ܬ݂ܳܐ</l>
                <l n="220">ܘܰܒܚܽܘܫ̈ܳܒܶܐ ܪܗܺܝܒ̈ܶܐ ܫܓ݂ܺܝܫܳܐ ܥܰܠ ܣܰܢ̈ܝܳܬ݂ܐ</l>
                <l n="221">ܛܽܘܒ ܠܰܡܕܺܝܢ̱ܬܳܐ ܕܡܰܠܟܳܗܿ ܚܰܟܺܝܼܡ ܐܳܦ ܒܰܪ ܚܺܐܪ̈ܺܝܢ</l>
                <l n="222">ܢܰܦܫܳܐ ܗܳܝ ܗܳܕܶܐ ܕܣܺܝܼܡ ܬܽܘܟܽܠܳܢܳܗܿ ܥܰܠ ܬܰܩܢܽܘܬ݂ܐ</l>
                <l n="223">ܐܰܝܢܳܐ ܕܕܰܒܰܪ ܗܳܕܶܐ ܡܕܺܝܢ̱ܬܳܐ ܕܠܳܐ ܪܺܫܝܳܢܳܐ</l>
                <l n="224">ܠܳܐ ܐܺܝܬ ܡܶܕܶܡ ܕܰܥܛܸܶܠ ܡܶܢܶܗ ܠܰܡܕܰܒܳܪܽܘ</l>
                <l n="225">ܗܳܪܟܳܐ ܕܰܪܶܫ ܢܰܦܫܶܗ ܝܰܘܣܶܦ ܒܰܬܪܺܝܨܽܘܬ݂ܐ</l>
                <l n="226">ܘܚܰܛܦܶܗ ܩܽܘܫܬܳܐ ܕܰܢܦܰܪܢܶܣ ܒܶܗ ܠܟ݂ܽܠܳܗ̇ ܡܶܨܪܶܝܢ</l>
                <l n="227">ܐܰܣܐܶܢ ܢܰܦܫܶܗ ܒܪܶܚܡܰܬ ܡܳܪܝܳܐ ܣܰܓܺܝܳܐܺܝܬ݂</l>
                <l n="228">ܘܰܢܦܼܰܩ ܕܢܶܐܣܽܘܢ ܠܰܐܪܥܳܐ ܕܡܶܨܪܶܝܢ ܡܶܢ ܥܰܠܳܠـ̈ܬ݂ܳܐ</l>
                <l n="229">ܐܶܬ݂ܦܰܫܩܰܬ ܠܶܗ ܡܕܰܒܪܳܢܽܘܬ݂ܐ ܠܗܰܘ ܚܰܟܺܝܡܳܐ</l>
                <l n="230">ܒܗܿܳܝ ܕܰܬܪܺܝܼܨ ܗ̱ܘܳܐ ܚܰܘܪܳܐ ܕܢܰܦܫܶܗ ܥܰܠ ܨܶܒܘ̈ܳܬ݂ܐ</l>
                <l n="231">ܗܘܼܳܐ ܪܰܒ ܒܰܝܬܳܐ ܕܰܢܕܰܒܰܪ ܗ̱ܘܳܐ ܠܰܟܢܰܘ̈ܳܬ݂ܶܗ</l>
                <l n="232">ܘܝܿܳܐܳܐ ܗ̱ܘܳܐ ܠܶܗ ܡܶܛܽܠ ܪܰܚܡ̈ܶܐ ܕܣܰܓܺܝ̈ܺܐܝܢ ܗ̱ܘܰܘ</l>
                <l n="233">ܒܙܰܒܢܳܐ ܕܣܰܒܥܳܐ ܠܟܰܦܢܳܐ ܕܶܐܬ݂ܳܐ ܡܶܬ݂ܦܰܪܰܣ ܗ̱ܘܳܐ</l>
                <l n="234">ܕܨܶܦܬ݂ܳܐ ܪܰܒܬ݂ܳܐ ܕܟ݂ܽܠܶܗ ܐܰܬ݂ܪܳܐ ܒܶܗ ܬܰܠܝܳܐ ܗܘܳܬ݂</l>
                <l n="235">ܚܶܠܡܳܐ ܓܠܼܳܐ ܠܶܗ ܥܰܠ ܐܽܘܠܨܳܢܳܐ ܕܰܗܿܘܳܐ ܒܰܐܪܥܳܐ</l>
                <l n="236">ܘܠܽܘܩܒܰܠ ܟܰܦܢܳܐ ܡܶܬ݂ܟܰܬܰܫ ܗ̱ܘܳܐ ܒܚܰܟܺܝܡܽܘܬ݂ܗ</l>
                <l n="237">ܐܬܳܐ ܚܶܙܘܳܢܳܐ ܘܰܐܝܬܼܺܝ ܛܶܐܒܳܐ ܕܩܺܐܪܣܳܐ ܕܳܐܬ݂ܶܐ</l>
                <l n="238">ܘܫܰܪܺܝ ܝܰܘܣܶܦ ܕܢܶܚܼܫܽܘܠ ܙܰܝܢܳܐ ܕܠܶܗ ܚܿܳܫܰܚ ܗ̱ܘܳܐ</l>
                <l n="239">ܐܶܣܢܳܐ ܪܰܒܳܐ ܣܼܕܰܪ ܚܰܟܺܝܡܳܐ ܠܽܘܩܒܰܠ ܟܰܦܢܳܐ</l>
                <l n="240">ܕܠܳܐ ܢܶܚܫܽܘܒ ܗ̱ܘܳܐ ܐܰܬ݂ܪܳܐ ܡܶܢܶܗ ܡܳܐ ܕܡܶܬ݂ܟܰܬܰܫ</l>
                <l n="241">ܐܰܝܟ ܒܰܟܡ̈ܺܐܢܶܐ ܚܡܼܰܠ ܒܰܩܦܳܣܳܐ ܥܒܽܘܪܳܐ ܣܽܘܓܳܐܐ</l>
                <l n="242">ܕܰܢܩܺܝܼܡ ܓܰܒܳܐ ܠܽܘܩܒܰܠ ܙܰܒܢܳܐ ܕܚܰܣܺܝܪܽܘܬ݂ܐ</l>
                <l n="243">ܥܠܰܠـܬ݂ܳܐ ܕܰܐܪܥܳܐ ܟܫܼܶܐ ܒܳܐܦܰܕ̈ܢܶܐ ܣܰܓܺܝܳܐܺܝܬ݂</l>
                <l n="244">ܕܢܼܶܗܘܶܐ ܠܟܰܦܢ̈ܶܐ ܕܠܳܐ ܢܶܬܡܰܣܪܽܘܢ ܡܶܢ ܐܽܘܠܨܳܢܳܐ</l>
                <l n="245">ܢܦܼܰܩ ܒܶܗ ܒܰܐܬ݂ܪܳܐ ܕܰܢܼܟܰܢܶܫ ܗ̱ܘܳܐ ܥܳܒܽܘܪܳܗ̇ ܕܰܐܪܥܳܐ</l>
                <l n="246">ܘܪ̈ܰܘܡܶܐ ܘܥܽܘܡ̈ܩܶܐ ܓܳܣܼܘ ܥܶܠܳܠـ̈ܬ݂ܳܐ ܡܶܢ ܟܽܠ ܓܰܒܺܝ̈ܢ</l>
                <l n="247">ܣܶܘܚܰܬ ܗܘܳܬ݀ ܠܶܗ ܥܶܠܠܬ݂ܳܗܿ ܕܰܐܪܥܳܐ ܠܗܰܘ ܚܰܟܺܝܡܳܐ</l>
                <l n="248">ܕܫܰܦܺܝܪ ܗ̱ܘܳܐ ܠܳܗ̇ ܕܰܡܦܰܪܢܶܣ ܠܳܗ̇ ܚܰܟܺܝܡܳܐܺܝܬ݂</l>
                <l n="249">ܟܰܕ ܗܽܘܼ ܒܣܰܡܳܐ ܥܰܝܢܶܗ ܒܟܰܦܢܳܐ ܨܰܕܺܝܕܳܐ ܗܘܳܬ݂</l>
                <l n="250">ܕܫܰܪܺܝܪ ܗ̱ܘܳܐ ܠܶܗ ܗܿܰܘ ܓܶܠܝܳܢܳܐ ܕܡܶܢ ܐܰܠܳܗܳܐ</l>
                <l n="251">ܚܡܼܰܠ ܗ̱ܘܳܐ ܘܰܟܫܳܐ ܟܽܠ ܥܰܠܳܠـ̈ܬ݂ܳܐ ܣܰܓܺܝ̈ܳܐܬ݂ܐ</l>
                <l n="252">ܕܰܠܦܽܘܪܢܳܣܳܐ ܠܟܰܦ̈ܢܶܐ ܢܶܗܘܶܐ ܥܒܽܘܪܳܐ ܕܟܰܢܼܶܫ </l>
                <l n="253">ܓܳܣ̈ܝ ܚܰܩܠܳܬ݂ܐ ܕܡܶܨܪܶܝܢ ܣܰܒܥܳܐ ܠܽܘܩܒܰܠ ܝܰܘܣܶܦ </l>
                <l n="254">ܕܢܼܶܗܘܶܐ ܐܺܝܬ ܠܳܗ̇ ܓܰܠܝܽܘܬ ܐܰܦ̈ܶܐ ܠܫܰܠܺܝܛܽܘܬ݂ܗ</l>
                <l n="255">ܐܰܦܪܺܝ ܠܩܽܘܒܠܶܗ ܥܽܘܒܳܗܿ ܕܰܐܪܥܳܐ ܟܽܠ ܓܶܐܘ̈ܳܬ݂ܐ</l>
                <l n="256">ܕܰܢܣܺܝܼܡ ܒܰܐܬ݂ܪܳܐ ܣܺܝܡܬܳܐ ܪܰܒܬ݂ܐ ܕܡܰܠܝܳܐ ܣܰܒܥܳܐ </l>
                <l n="257">ܟܢܰܫ ܗ̱ܘܳܐ ܥܒܽܘܪܳܐ ܛܳܒ ܡܶܢ ܚܶܠܳܐ ܕܠܳܐ ܡܶܢܝܳܢܳܐ</l>
                <l n="258">ܘܰܡܠܳܗ̇ ܠܰܐܪܥܳܐ ܣܰܒܥܳܐ ܕܢܼܶܙܟ݂ܶܐ ܠܟܰܦܢܳܐ ܕܳܐܬ݂ܶܐ</l>
                <l n="259">ܐܰܣܢܳܗܿ ܠܰܐܪܥܳܐ ܒܣܰܝܒܳܪ̈ܳܬ݂ܐ ܣܰܓܺܝ̈ܳܐܬ݂ܐ</l>
                <l n="260">ܕܠܳܐ ܬܶܚܪܰܒ ܗܘܳܬ ܒܰܙܒܰܢ ܟܰܦܢܳܐ ܡܳܐ ܕܶܐܬ݂ܐ ܠܳܗ̇ </l>
                <l n="261">ܦܓܰܥ ܒܶܗ ܫܢ̈ܰܝܳܐ ܫܒܰܥ ܛܳܒ̈ܳܬ݂ܳܐ ܐܰܝܟ ܕܰܦܫܼܰܪ ܠܳܗ̇ </l>
                <l n="262">ܘܒܰܒܛܺܝܼܠܽܘܬ݂ܗ ܦܰܪܢܶܣ ܐܶܢܶܝܢ ܚܰܟܺܝܡܳܐܺܝܬ </l>
                <l n="263">ܦܳܪܽܘܫܳܐ ܗ̱ܘܳܐ ܕܰܠܟ݂ܠ ܙܰܒܢܳܐ ܕܰܠܟ݂ܽܠ ܢܶܬܶܠ</l>
                <l n="264">ܕܟܰܕ ܦܳܓܥܺܝܢ ܒܶܗ ܟܽܠܗܽܘܢ ܙܰܒܢ̈ܶܐ ܢܦܰܪܢܶܣ ܐܶܢܽܘܢ</l>
                <l n="265">ܒܙܰܒܢܳܐ ܕܣܰܒܥܳܐ ܠܳܐ ܛܥܳܐ ܠܟܰܦܢܳܐ ܕܰܡܛܰܝܶܒ ܗ̱ܘܳܐ</l>
                <l n="266">ܘܠܽܘܩܒܰܠ ܗܳܢܳܐ ܐܶܣܢܳܐ ܐܰܣܓܺܝ ܒܟ݂ܽܠܳܗ̇ ܡܶܨܪܶܝܢ</l>
                <l n="267">ܒܝܰܘܣܶܦ ܢܶܚܽܘܪ ܡܰܢ ܕܶܐܬ݂ܗܰܝܡܰܢ ܪܺܝܫܳܢܽܘܬ݂ܐ</l>
                <l n="268">ܕܰܟܡܳܐ ܥܺܝܼܪ ܗ̱ܘܳܐ ܥܰܠ ܦܽܘܪܢܳܣܳܐ ܕܫܰܦܺܝܪ̈ܳܬ݂ܐ</l>
                <l n="269">ܕܡܰܚܙܺܝܬ݂ܐ ܗ̱ܘܳܐ ܕܡܰܠܝܳܐ ܫܽܘܦܪ̈ܶܐ ܗܰܘ ܚܰܟܺܝܡܳܐ</l>
                <l n="270">ܘܰܐܝܢܳܐ ܕܚܿܳܐܰܪ ܦܳܪܽܘܫܳܐܺܝܬ ܒܶܗ ܡܶܨܛܰܒܰܬ݂</l>
                <l n="271">ܐܰܝܢܳܐ ܕܠܰܝܬܰܘܗ̱ܝ ܪܺܝܫܳܐ ܕܥܰܡܳܐ ܕܢܰܦܫܶܗ ܪܺܝܫܰܐ ܗ̱ܘ</l>
                <l n="272">ܘܰܒܛܺܝܠܽܘܬ݂ܐ ܡܶܬ݂ܒܰܥܝܳܐ ܠܶܗ ܥܠܰܘܗ̱ܝ ܕܰܩܢܽܘܡܶܗ</l>
                <l n="273">ܠܗܳܠܶܝܢ ܙܰܘ̈ܥܰܘܗ̱ܝ ܒܰܥܪܺܝܪ̈ܳܝܶܐ ܡܿܰܢ ܕܰܡܟܰܒܶܫ</l>
                <l n="274">ܪܰܒ ܢܶܨܚܳܢܶܗ ܐܰܝܟ ܪܺܝܫ ܥܰܡܳܐ ܕܟܐܺܝܢ ܕܽܘܒܳܪܶܗ</l>
                <l n="275">ܕܠܳܐ ܐܶܬ݂ܗܰܝܡܰܢܬ ܥܰܠ ܣܰܓܺܝ̈ܐܶܐ ܕܬܶܦܫܽܘܪ ܐܶܢܽܘܢ</l>
                <l n="276">ܗܳܐ ܚܽܘܫ̈ܳܒܰܝܟ ܐܶܢ ܚܰܟܺܝܡ ܐܰܢ̱ܬ ܦܰܪܢܶܣ ܐܶܢܽܘܢ</l>
                <l n="277">ܕܺܝܠܳܟ ܪܺܝܫܰܐ ܐܢ̱ܬ ܘܰܒܨܶܒܝܳܢܳܟ ܣܺܝܼܡ ܕܽܘܒܳܪܳܟ݂</l>
                <l n="278">ܘܠܳܐ ܙܥܽܘܪ ܐܰܬ݂ܪܳܐ ܕܰܡܕܰܒܰܪ ܐܰܢ̱ܬ ܐܰܢ̱ܬ ܠܰܩܢܽܘܡܳܟ݂</l>
                <l n="279">ܐܺܝܬ ܗܽܘ ܠܳܟ ܒܶܗ ܠܶܐܘܬ݂ܳܐ ܪܰܒܬ݂ܐ ܘܥܰܡܠܳܐ ܩܰܫܝܳܐ </l>
                <l n="280">ܕܠܰܝ̈ܠܰܝ ܐܺܝܡܳܡ ܟܰܕ ܬܶܦܠܽܘܚ ܒܶܗ ܠܡܰܚܣܶܢ ܬܶܙܟܶܝܘܗ̱ܝ</l>
                <l n="281">ܒܳܥܝܳܐ ܗ̱ܝ ܢܰܦܫܳܟ ܬܶܬܥܺܝܼܪ ܥܠܶܝܗܿ ܠܰܡܢܰܛܳܪܽܘ</l>
                <l n="282">ܡܳܐ ܕܰܚܣܰܟܬ݂ܗ̇ ܡܶܢ ܒܺܝܫ̈ܳܬ݂ܳܐ ܪܰܒ ܗܽܘ ܥܰܡܠܳܟ݂</l>
                <l n="283">ܐܶܢ ܚܰܟܺܝܡ ܐܰܢ̱ܬ ܠܰܚܕܳܐ ܢܰܦܫܳܐ ܕܰܒܰܪ ܫܰܦܺܝܪ</l>
                <l n="284">ܘܠܳܐ ܡܬ݂ܽܘܡ ܬܶܪܰܓ ܪܺܝܫܳܢܽܘܬ݂ܐ ܕܟ݂ܽܠܳܗ̇ ܩܶܢܛܳܐ ܗ̱ܝ</l>
                <l n="285">ܟܽܠ ܒܰܪܢܳܫܳܐ ܕܺܝܠܶܗ ܪܺܝܫܰܐ ܗ̱ܘ ܐܳܦ ܫܰܠܺܝܛܳܐ</l>
                <l n="286">ܘܟܰܕ ܠܰܩܢܽܘܡܶܗ ܡܕܰܒܰܪ ܫܰܦܺܝܪ ܡܶܢ ܢܰܨܺܝܼܚܰܐ ܗ̱ܘ</l>
                <l n="287">ܐܳܦ ܗܽܘܼ ܝܰܘܣܶܦ ܗܳܪܟܳܐ ܢܨܰܚ ܗ̱ܘܳܐ ܒܪܺܝܫܳܢܽܘܬ݂ܐ</l>
                <l n="288">ܟܰܕ ܠܰܩܢܽܘܡܶܗ ܐܶܫܼܟܰܚ ܢܶܚܣܽܘܟ ܡܶܢ ܢܶܟܝ̈ܳܢܶܐ</l>
                <l n="289">ܒܢܰܦܫܶܗ ܢܰܣܼܺܝ ܪܺܝܫܳܢܽܘܬ݂ܐ ܘܦܳܩܽܘܕܽܘܬ݂ܐ </l>
                <l n="290">ܘܰܐܝܟܰܢ ܕܰܒܥܼܳܐ ܕܰܒܪܳܗܿ ܒܫܰܝܢܳܐ ܒܚܰܟܺܝܡܽܘܬ݂ܶܗ </l>
                <l n="291">ܠܰܘ ܡܶܕܶܡܺ ܗ̱ܝ ܗܳܝ ܕܶܐܬ݂ܥܰܠܺܝ ܥܰܠ ܡܰܪܟܰܒܬ݂ܳܐ </l>
                <l n="292">ܡܶܕܶܡ ܗܘܳܬ ܪܰܒ ܗܳܝ ܕܰܙܟܼܶܐ ܗ̱ܘܳܐ ܒܓ݂ܰܘ ܬܰܘܘܳܢܳܐ</l>
                <l n="293">ܥܒܽܘܪܳܐ ܕܟܰܢܼܶܫ ܟܰܕ ܐܶܫܬܰܠܰܛ ܐܰܘܦܺܝܼ ܘܠܰܝܬܰܘܗ̱ܝ</l>
                <l n="294">ܘܰܫܡܶܗ ܛܳܒܳܐ ܫܿܳܠܶܡ ܥܳܠܡܳܐ ܘܗܽܘܼ ܠܳܐ ܡܿܰܘܦܶܐ</l>
                <l n="295">ܥܙܰܩܬ݂ܳܐ ܕܣܳܡ ܠܶܗ ܦܶܪܥܽܘܢ ܒܺܐܝܕܶܗ ܗܳܫܳܐ ܠܰܝܬܶܝܗ̇</l>
                <l n="296">ܙܗܺܝܼܪܽܘܬ݂ܗ ܕܶܝܢ ܒܟ݂ܽܠܗܽܘܢ ܕܳܪ̈ܶܐ ܪܰܒ ܢܶܨܚܳܢܳܗܿ</l>
                <l n="297">ܠܰܘ ܗܶܡܢܺܝܟ݂ܳܐ ܕܺܐܝܬ ܗ̱ܘܳܐ ܒܨܰܘܪܶܗ ܐܰܛܒܶܗ ܒܰܐܪܥܳܐ</l>
                <l n="298">ܩܢܽܘܡܶܗ ܢܰܟܦܳܐ ܫܩܼܰܠ ܢܶܨܚܳܢܳܐ ܒܰܐܬ݂ܪ̈ܰܘܳܬ݂ܐ</l>
                <l n="299">ܗܳܠܶܝܢ ܡܳܕܶܝܢ ܝܰܩܺܝܪ̈ܳܬ݂ܳܐ ܕܰܒܗܶܝܢ ܐܺܝܪܶܒ</l>
                <l n="300">ܫܒܺܝܚ̈ܳܢ ܐܶܢܶܝܢ ܠܰܐܝܢܳܐ ܕܝܿܳܨܶܦ ܢܶܩܼܢܶܐ ܐܶܢܶܝܢ</l>
                <l n="301">ܐܰܥܦܶܐ ܡܶܟܺܝܠ ܡܶܢ ܬܰܫܥܺܝܬ݂ܗ ܟܽܠ ܝܽܘܬܪ̈ܳܢܺܝܢ</l>
                <l n="302">ܒܟ݂ܽܠܶܗ ܫܰܪܒܶܗ ܡܠܽܘܐܰܐ ܗ̱ܘ ܟܽܠܶܗ ܕܫܰܦܺܝܪ̈ܳܬ݂ܐ</l>
                <l n="303">ܣܰܓܺܝ ܡܰܘܬ݂ܪ ܫܰܪܒܳܐ ܕܟܺܐܢ̈ܶܐ ܠܟ݂ܠ ܫܳܡܽܘ̈ܥܰܘܗ̱ܝ</l>
                <l n="304">ܒܪܺܝܼܟ ܗܽܘ ܟܺܐܢܳܐ ܕܟܰܠܶܠ ܐܶܢܽܘܢ ܒܰܐܓܽܘܢܰܝܗܽܘܢ</l>
            </div>

        </body>
    </text>
</TEI>
